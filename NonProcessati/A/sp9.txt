Si sono chiusi con un nuovo record mondiale di Simone Barlaam i Campionati Italiani Assoluti Invernali a Lignano Sabbiadoro. Il nuotatore diciannovenne della Polha Varese domenica 28 febbraio nel tardo pomeriggio ha stabilito un nuovo primato del mondo nei 100 stile libero S9 con il tempo di 53”41, migliorando così il suo precedente primato (53”56) realizzato nell’unica gara del 2020, al Trofeo Settecolli di Roma. «L’aria che ho respirato questi due giorni a Lignano - ha detto Simone - è quella della ripartenza e della gioia della condivisione. Nonostante non ci fosse il pubblico – i motivi del perché li conosciamo – è stato bello, quasi commovente, rivedere la famiglia della Finp riunita e poter riascoltare le parole del Presidente Valori. Siamo ripartiti finalmente e ora puntiamo tutti all’unico obiettivo: i Giochi di Tokyo».

Gli azzurri della Nazionale Italiana di Nuoto Paralimpico Campione del Mondo a Londra 2019, capitanati dal DT Riccardo Vernole, continuano a ottenere risultati straordinari nonostante un 2020 caratterizzato da tante difficoltà. Nella stessa giornata anche il campione paralimpico Antonio Fantin (GS FF.OO./Lazio nuoto) ha siglato il secondo record europeo stavolta sulla distanza dei 100 stile libero S6 con il tempo di 1’05”15. «Speravo di scendere un pochino di più – ha dichiarato Fantin - ma, io e il mio allenatore Matteo Poli, siamo comunque soddisfatti».