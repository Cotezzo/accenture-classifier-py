Basket, l'Italia femminile va agli Europei: battuta 81-66 la Romania

A Istanbul le azzurre di coach Lardo superano senza problemi le avversarie rumene, staccando così il pass per EuroBasket
Women 2021 (Francia-Spagna, 17-27 giugno) come migliore seconda. Soddisfatto il ct: "Siamo una vera squadra, ringrazio chi
mi ha voluto in questa meravigliosa avventura"

ISTANBUL - L'Italbasket femminile si qualifica ufficialmente per l'Europeo 2021. Le azzurre del ct Lardo, sul parquet dell'
"Ahmet Comert Sports Hall" di Istanbul, superano la Romania per 81-66 e chiudono al secondo posto il Girone D, alle spalle
della Repubblica Ceca, staccando il pass per la competizione in programma dal 17 al 27 giugno in Francia e Spagna (fase
finale a Valencia). Per l'Italia è la quinta qualificazione di fila alla massima rassegna continentale.

Pan top-scorer con 17 punti
Come con la Danimarca, coach Lardo schiera in quintetto Carangelo, Pan, Zandalasini, Cinili e Bestagno. Nel primo quarto si
segna poco (15-14), poi le azzurre provano a prendere il largo con la tripla di Francesca Pan che vale il +5 all'intervallo
(40-35). Un'altra tripla di Pan nel terzo quarto vale il +9, ma la Romania resta agganciata al match quando ancora la
scatenata Pan (top-scorer dell'Italia con 17 a referto) ed Elisa Penna trovano i missili dalla distanza del +12 (63-51).
Normale amministrazione nell'ultima frazione, Zandalasini firma addirittura il "ventello" di distacco (81-61) prima del 
parziale personale di 5 della Orban che serve quantomeno a ridurre il passivo. Oltre a Francesca Pan, chiudono in doppia 
cifra anche Nicole Romeo (15), Cecilia Zandalasini (12), Deborah Carangelo (11) e Martina Bestagno (10). Le Azzurre dunque
conquistano la quinta vittoria consecutiva e soprattutto l'accesso al prossimo Europeo, passando come la migliore delle
nove seconde con cinque vittorie e una sconfitta. A vincere il Gruppo D è infatti la Repubblica Ceca dopo il facile 84-63
alla Danimarca. Al momento le squadre qualificate per l'Europeo, oltre a Francia e Spagna Paesi ospitanti, sono Italia,
Serbia, Svezia, Bosnia, Russia, Croazia, Slovenia, Repubblica Ceca, Turchia, Slovacchia, Montenegro, Bielorussia, Belgio.
Appuntamento a giugno.

Lardo: "Siammo una vera squadra"
"Questa è una squadra. Una vera squadra. Sono orgoglioso di allenare queste ragazze e di lavorare con questo gruppo - le 
parole del raggiante coach Lardo -. Lo staff lavora 24 ore su 24 e c'è sintonia perfetta. Sentivamo molto questa gara e ci
aspettavamo una Romania aggressiva. Oggi non solo cuore e non solo difesa, che è stata la chiave nel terzo quarto ma anche
qualità. Ringrazio chi mi ha voluto in questa meravigliosa avventura, a cominciare dal Presidente Petrucci. Questa
qualificazione ce la siamo guadagnata tutti, anche nella finestra in cui non c'ero. Grandissima soddisfazione per tutti, è
un giorno bellissimo". Molto soddisfatta anche Francesca Pan: "Partita difficile. Loro non avevano nulla da perdere e noi
invece dovevano conquistare la qualificazione. All'inizio ci hanno messo in difficoltà ma siamo state brave a continuare a
credere nelle nostre cose e così l'abbiamo portata a casa".

ITALIA-ROMANIA 81-66
(Parziali: 15-14, 40-35, 63-51)
Italia: Keys 1, Romeo 15, Bestagno 10, Carangelo 11, Zandalasini 12, Pan 17, De Pretto 3, Crippa, Madera, Cinili 2,
Attura 3, Penna 7. Coach: Lardo. Tiri liberi: 27/33. Triple: 12/33. Rimbalzi: 24.
Romania: Ghizila 12, Popescu 2, Filip, Pavel 5, Armanu, Sipos 2, Ghita, Orban 8, Walker 14, Podar 3, Lenart 4,
Marginean 16. Coach: Nini. Tiri liberi: 15/17. Triple: 5/18. Rimbalzi: 35.