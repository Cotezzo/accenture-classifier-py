Non è la prima volta che il maestro Reggie Miller viene celebrato nel momento in cui si vede raggiunto prima e superato poi da uno dei suoi allievi: il 10 febbraio 2011, ad esempio, quando toccò a Ray Allen segnare la tripla numero 2.561 della sua carriera – in una partita tra Celtics e Lakers decisa da un Kobe Bryant in versione ‘party crasher’ – fu lo stesso He Got Game ad andare al tavolo dei commentatori di TNT per mostrare il proprio rispetto all’ex leggenda dei Pacers fino a quel momento primatista ogni epoca per triple realizzate nella storia della NBA.
In assenza di una possibilità analoga, il 31 mostrato con le dita dopo la tripla – la terza in una partita da 24 punti (9/18 dal campo e 5/10 da tre) – ai Jazz è stato il modo migliore che Wardell Stephen Curry ha trovato per omaggiare “il mio idolo d’infanzia, l’orizzonte cui puntare, mentre guardavo ammirato le sue sfide contro mio padre”.
Contro Utah il figlio di Dell è arrivato a quota 2.562 triple in 715 partite. Un dato folle se si pensa che lo stesso Miller ne ha impiegate 1.389 per arrivare a 2.560 e Ray Allen 1.300 per giungere a quelle 2.973 che, al momento, rappresentano un limite ampiamente alla portata per un giocatore che, nella stagione 2015/2016, di tiri da tre punti ne segnò 402. Un dato che, però, non racconta, non può raccontare, quella rivoluzione che è ancora in atto e a cui abbiamo smesso di far caso semplicemente perché tutto ciò che fa Steph Curry ci sembra normale quando, invece, normale non è. Perché normale non è mai stato e normale mai sarà, anche se tutto questo ha il sapore del già visto e già vissuto, anche se questo sport professionistico che fagocita tutto e tutti alla velocità della luce sembra appiattire, standardizzare, ridimensionare la portata e la bellezza di qualsiasi gesto tecnico e atletico unico nel suo genere. Nel marzo 2016, in piena "Curry-mania", sotto un video della sua prestazione contro i Thunder di Durant e Westbrook – 46 punti e 12 triple, compresa quella (cercata, voluta e naturalmente trovata) della vittoria da metà campo a fil di sirena – un utente scrisse che “lui fa tutto ciò che il mio allenatore mi dice di non dover mai fare e si prende tutti quei tiri che il mio allenatore mi dice di non dover mai prendere. E li mette lo stesso”. Era il tempo in cui gli sviluppatori di 2K non riuscivano a stare dietro a quel bug di sistema nella vita reale, in cui la prima cosa da fare al mattino appena svegli era consultare l’app solo per vedere quale record avesse sbriciolato, in cui la notte un intero condominio veniva svegliato dalle urla di telecronisti e spettatori che cercavano di convincersi che ciò che stava accadendo davanti ai loro occhi. E convincersi che sì, erano "all witnesses" allo stesso modo in cui lo erano stati del 23 da Akron con cui Curry condivide claim e luogo di nascita – l’Akron City Hospital – seppur con tre anni e mezzo abbondanti di differenza. Nel 2015, a pochi mesi dalle prime Finals della tetralogia che avrebbero visto i Warriors di Curry opposti ai Cavaliers di James, David Fleming scrisse su ESPN un bellissimo longform in cui raccontava la "costruzione" del fenomeno Curry e dal quale si evincevano essenzialmente due cose: che il talento, per quanto naturale ed ereditario, necessita di sacrifici ulteriori di quelli richiesti ai giocatori normali; e che, per restare alle faccende di campo, l’unico brutto tiro è un tiro sul quale non ci si è mai allineati, riducendo al minimo la componente di casualità indipendentemente dai metri di distanza dal canestro, dalla velocità del rilascio, dal numero di avversari che ti mettono la mano in faccia.
Si tratta di un dettaglio decisivo per comprendere la fenomenologia curryana in ogni sua parte: osservando le ipnotiche e infinite compilation di tiri da 9, 10, 12 metri che vanno dentro come in un videogioco settato in modalità amatoriale, si comprende che il dibattitto sull’efficacia della sua pallacanestro risulta superato nel momento in cui ci si rende conto che Curry è Curry proprio per quel modo di essere prima ancora che di giocare. E senza il quale non avrebbe avuto quel tipo di impatto sul gioco che ha portato, anzi convinto, le squadre della principale lega professionistica del modo, ad abbracciare la filosofia dello small ball, delle combo guards centro di gravità permanente dei set offensivi, del tiro da tre come discrimine all’interno di una partita, una serie, una stagione.
Eppure, a un certo punto, abbiamo cominciato a dare tutto per scontato, a dare Curry stesso per scontato, nella NBA che sta ridefinendo gli standard dell’eccellenza sera dopo sera, mentre noi siamo troppo impegnati a discutere su quanto gli anni Novanta fossero più belli, più competitivi, più divertenti, più tutto. Ci siamo abituati all’idea che un giocatore così sia normale nella misura in cui quello che fa lo fanno anche altri: in fondo anche Lillard mette una tripla da centrocampo – non lo chiamano Logo Lillard per questo? – così come anche Harden è in grado di esprimere una dimensione creativa di livello superiore segnando a ripetizione canestri privi di senso e che ridefiniscono il rapporto tra buona e cattiva pallacanestro.
E come ci siamo abituati noi si è abituata anche la NBA: nel 2018, nelle Finals da 27.5 punti, 6 rimbalzi e 6,8 assist di media in quasi 40 minuti di impiego a partita e in cui aveva stabilito il record di triple segnate in una gara di finale, il titolo di MVP fu assegnato a Durant. Come se quella versione dei Warriors fosse troppo forte perché al giocatore simbolo di una squadra e di una generazione venisse riconosciuto uno status che gli spettava di diritto. Come se Curry fosse diventato uno dei tanti, che sembra far notizia solo quando quei tiri “che non dovrebbero entrare e che invece entrano” non entrano per davvero. Come se l’anomalia si fosse trasformata in consuetudine, come se l’ennesima tripla sul pick and roll centrale in transizione si fosse portata via quell’effetto wow di cui sembrava non potessimo fare a meno.
Lo stiamo vedendo anche in questa stagione, probabilmente la migliore della carriera se ne facciamo una questione di comprensione del gioco e del momento, di maturità, di leadership di un gruppo in ricostruzione che è cambiato e continua a cambiare mentre lui non cambia mai, fedele a quel suo modo di essere e di giocare. Di cui ci ricordiamo quando, magari, tira 1/10 da tre (e 2/16 dal campo) contro i Raptors, quando ci stupiamo – o fingiamo di stupirci – nel leggere che ha raggiunto e superato Reggie Miller per triple segnate giocando metà delle partite o quando, ancora, lo vediamo metterne 62 ai Blazers e demolire i Clippers con la naturalezza e la levità che può essere propria solo del più grande tiratore di sempre: quante triple abbia segnato e quante gare ci abbia messo è persino irrilevante.
Perché Steph Curry è una rivoluzione. Lo è sempre stato e sempre lo sarà. Una rivoluzione totale, completa, continua, in divenire. E conviene tenerlo a mente, sempre. Non foss’altro per non continuare a dare per scontate cose così: Non ci si abitua, non ci si può abituare, alla rivoluzione. 