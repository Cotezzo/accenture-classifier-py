I "like" per la festa degli juventini: Icardi fa ancora discutere

L'attaccante del Psg ha messo diversi "like" sui social alle immagini di festa degli juventini, tra cui Ronaldo e Bonucci.
Uno sgarbo alla sua ex squadra dopo una sfida in cui è mancato il gol proprio contro una delle sue vittime preferite...

Che Mauro Icardi e l’Inter non si siano lasciano in rapporti idilliaci è chiaro a tutti. La partecipazione alla gioia
juventina dopo il passaggio del turno di ieri sera ai danni dei nerazzurri non è però un gesto che fa certo piacere ai suoi
ex tifosi. L’attaccante argentino ora al Paris Saint-Germain, infatti, su Instagram ha messo “Mi piace” a diversi post di
giocatori bianconeri ritraenti la festa negli spogliatoi dell’Allianz Stadium. Insomma, la manifestazione che lo strappo
fa ancora storcere il naso alla punta.

I LIKE
È chiaro, sui social network va preso tutto con le pinze e troppo spesso dei minimi segnali finiscono per essere
ingigantiti, ma in questo caso c’è poco da interpretare. Leonardo Bonucci, Cristiano Ronaldo, Dybala e Alvaro Morata hanno
condiviso la gioia per lo 0-0 nel derby d’Italia che è valso l’accesso alla finale di Coppa e Icardi ha “apprezzato” quel
contenuto. È indubbiamente uno sgarbo verso la sua ex squadra, di cui era l’indiscussa punta di diamante prima che le
frizioni con l’ambiente degenerassero fino al volo per Parigi.

BEFFA
Proprio in un match in cui alla squadra di Antonio Conte sarebbe dannatamente servito sfondare il muro difensivo
bianconero, lo specialista del caso si mette a girare il coltello nella piaga, come a ricordare a tutti che lui contro la
Juventus quel lavoro lo ha sempre saputo fare. Dopo Sampdoria e Fiorentina, i campioni d’Italia sono infatti la vittima
preferita di Icardi, 8 gol in 14 incroci. Tre li aveva realizzati proprio con la maglia blucerchiata, gli altri 5 facendo
esultare invece gli stessi tifosi che ora punzecchia via social. Al contrario, ieri Lautaro Martinez e Romelu Lukaku non
sono riusciti a incidere: il primo facendosi vedere di più ma fallendo una conclusione al volo a porta sguarnita, il
secondo rimanendo incagliato nella coppia difensiva del futuro bianconero composta da Merih Demiral e Matthijs de Ligt.
Per il belga, in particolare, la Juventus è proprio un tabù: 5 presenze (una con il Manchester United), nessuna rete e tre
sconfitte, con la sola vittoria di gennaio in campionato ad addolcire uno score negativo. Icardi, beffardo, ha
indirettamente sottolineato questo aspetto. Lui, forse, sarebbe potuto tornare utile. E se in più si considerano le voci di
un corteggiamento di lunga data della dirigenza bianconera nei confronti di Mauro…