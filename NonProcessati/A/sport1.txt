Kevin Magnussen è stato scelto da Peugeot per il nuovo progetto Hypercar, la classe regina del FIA World Endurance Championship a partire dal 2021. Il costruttore francese, determinato a tornare a Le Mans e sulle piste di tutto il mondo dopo anni di assenza, ha annunciato i sette piloti che si alterneranno al volante delle due auto che scenderanno in pista nell’edizione 2022 del Mondiale endurance.
L’ex pilota di casa Haas, scaricato insieme al francese Romain Grosjean al termine dell’ultima stagione, sembra aver trovato nelle ruote coperte la sua dimensione. Il danese ha debuttato con i prototipi lo scorso gennaio a Daytona in occasione della Rolex 24, prova che ha  aperto l’IMSA WeatherTech SportsCar Championship. Kevin militerà per tutte le prove del campionato con la Cadillac del Chip Ganassi Racing accanto all’esperto olandese Rengen van der Zande. Magnussen si è subito trovato a suo agio mostrando grandi doti durante gli stint effettuati.
Per lui il 2022 sarà l’occasione di rientrare in un campionato del mondo con Peugeot Sport. La compagine transalpina ha reso noto anche i nomi degli altri membri di questo nuovissimo progetto. Jean-Eric Vergne, Paul Di Resta, Loïc Duval, Mikkel Jensen, Gustavo Menezes e James Rossiter sono gli altri sei rappresentati che gareggeranno nel FIA WEC, volti conosciuti tra i prototipi e non solo.
Dei sette piloti sono infatti tre coloro che hanno completato almeno una gara nella massima formula prima di dedicarsi in altre sfide. Ricordiamo infatti i due titoli nella Formula E per il francese Vergne e la vittoria alla 24h di Le Mans 2020 per lo scozzese Paul Di Resta, alfiere per l’occasione di United Autosports.