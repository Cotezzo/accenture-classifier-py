Incidente Grosjean, il medico: “Cinque secondi di ritardo e...”
-----------------------
Ian Roberts e Alan van der Merwe, equipaggio dell’auto medica all’agenzia Afp: “Esito incredibilmente positivo, 
siamo arrivati dopo 9 secondi e siamo subito intervenuti. Bastava un attimo di ritardo e chissà...”
“Un rogo incredibile che ha avuto un esito incredibilmente positivo”: questa è la sintesi di un testimone 
dell’incidente capitato a Romain Grosjean sulla sua Haas domenica nel GP Bahrain. 
La sintesi — rilasciata all’agenzia francese Afp — di Alan van der Merwe (pilota) e Ian Roberts (medico), 
l’equipaggio della vettura medica che è stata tra i primi a intervenire sul luogo dell’incidente, 
perché come da prassi seguiva il gruppo nel primo giro del gran premio.
-----------------------
Perché l'auto di Grosjean si è spezzata? Inchiesta della Fia
-----------------------
GIÀ LÌ—Proprio perché l’incidente è avvenuto al primo giro, Roberts è arrivato nove secondi dopo il botto 
pauroso a circa 220 orari. “Sembrava di stare in un forno, rosso e in fiamme”, racconta il medico all’Afp. 
“Ho visto Grosjean che stava già iniziando a uscire e mi chiedevo come avrebbe fatto”, 
però “per fortuna l’equipe anti-incendio è arrivata rapidamente e ha indebolito le fiamme 
permettendoci di aiutare Romain a scavalcare le barriere roventi”. Un attimo, 
“una finestra di tempo brevissima ma sufficiente per permettere al pilota di venire verso di noi. 
Se fossero arrivati solo pochi istanti dopo...” conclude Roberts, ufficiale medico della Formula 1 dal 2013. 
Ventotto secondi dopo l’incidente, Grosjean era in salvo, miracolosamente.

Fonte : https://www.gazzetta.it/Formula-1/30-11-2020/f1-incidente-grosjean-medico-cinque-secondi-ritardo-3901289614588.shtml?awc=15838_1612987541_aadf99433a01daf16115873806c74288