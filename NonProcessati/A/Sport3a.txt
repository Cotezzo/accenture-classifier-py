Il Napoli e Gennaro Gattuso stanno vivendo una fase di stagione particolarmente delicata. I prossimi impegni potrebbero essere già decisivi: ecco la posizione di De Laurentiis e i rapporti con la squadra. Gennaro Gattuso e il Napoli: un idillio che sembra ormai essersi spezzato e che fa sempre più fatica a ricomporsi. I recenti risultati, tra alti e bassi, di certo non sono stati esaltanti, la classifica non piange, ma alcune sconfitte non sono piaciute e soprattutto le prestazioni sono man mano venute a mancare rispetto ad alcuni picchi nel gioco. Soprattutto a pesare sono i rapporti ai minimi storici tra Gattuso e Aurelio De Laurentiis. Il Presidente ora è in una posizione di mezzo, al bivio se proseguire con l’allenatore fino al termine della stagione oppure tentare fin da subito la svolta tecnica per provare a raggiungere quantomeno gli obiettivi minimi stagionali. Intanto si gioca e il match di Coppa Italia contro l’Atalanta, insieme a quello contro la Juventus, potrebbero già essere decisivi per la panchina azzurra. Intanto la situazione resta molto calda anche nello spogliatoio del Napoli. Secondo quanto riporta ‘La Gazzetta dello Sport’, i rapporti non sarebbero incrinati solo tra il Presidente e l’allenatore, ma anche con la squadra. Alcuni calciatori avrebbero contestato Gattuso per i suoi metodi di lavoro e perché schierati fuori ruolo. Lorenzo Insigne questa sera è chiamato a una grande prova e a trascinare la squadra da leader tecnico, ma il caso permane e inevitabilmente incide sulle prestazioni. Allo stesso tempo, De Laurentiis non vuole farsi condizionare e soprattutto non vuole prendere decisioni dettate dall’istinto che poi potrebbero rivelarsi affrettate. Alla base, ha intenzione di andare avanti con l’allenatore fino a fine stagione, ma valuterà le prossime partite. Il Presidente teme che l’obiettivo Champions League possa naufragare e non può commettere errori. Anche Cristiano Giuntoli resta sotto accusa per via di alcune scelte sul calciomercato e per non aver saputo gestire il caso che si stava creando all’interno del gruppo. Insomma, una vera e propria polveriera che andrà risolta in fretta. Il campo non aspetta e siamo ormai arrivati nelle fasi cruciali della stagione, a partire da Atalanta e Juventus. Nel bel mezzo di una tempesta servono pochi concetti chiari per provare a uscirne tutti interi. È questo il messaggio che Rino Gattuso, costantemente sotto i riflettori a causa dei risultati altalenanti del suo Napoli, ha voluto trasmettere allo spogliatoio in vista delle prossime due sfide contro l'Atalanta in Coppa Italia e contro la Juventus in campionato. "La forza di un gruppo è sempre il gruppo, mai una sua parte - ha spiegato l'allenatore allo spogliatoio - Non avvilitevi per le critiche e per questa serie di infortuni o per i gol che non arrivano. Non scappate indietro e continuate a correre in avanti". Un condottiero che prova a guardare oltre alle voci sulla propria panchina e alle difficoltà della squadra. In pochi giorni si capirà se le sue parole avranno avuto l'effetto sperato o se i rischi di addio anticipato continueranno a colpirlo trasversalmente. A riportarlo è Il Mattino.