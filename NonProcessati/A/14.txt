Due recuperi giocati oggi che chiudono il programma della quarta giornata di ritorno.

CIVITANOVA-MONZA 3-1 (25-20, 25-19, 22-25, 25-23)—   
Commenta per primo
La regola del tre: quello di una Civitanova che vince col massimo scarto il recupero contro il Vero Volley e vede la capolista Perugia ora a soli tre punti. L’attacco Lube e il muro soprattutto nel finale del quarto set ha fatto la differenza nei confronti di una Monza però che ha impegnato a fondo gli avversari soprattutto col servizio. Capitan Juantorena (mvp) ha guidato l’attacco biancorosso: non un caso se la Vero Volley abbia vinto l’unico set in cui lo schiacciatore della Nazionale è rimasto in panchina. E la sua assenza, oltre ai meriti dei ragazzi di Eccheli, ha allungato l’incontro. Avvio di sfida caratterizzato dall’assoluto equilibrio, con Civitanova che piazza un mini break sul 10-8 grazie a Rychlicki. Brava Monza a non disunirsi ed a restare saldamente attaccata agli avversari. Solo nel finale il Vero Volley accusa qualche errore di troppo che spiana la strada ad una Lube che non si lascia sfuggire l’occasione. Guadagnando quattro palle set e chiudendo alla prima per un fallo a rete dei ragazzi di Eccheli. Nel secondo cresce ancor più l’attacco (68%) di Civitanova che si fa valere anche a muro (3 blocchi vincenti) . Monza accusa il colpo: va sotto 7-4, poi incassa un break (5-0) che spiana la strada ai marchigiani che s’involano sul 12-6. Con un vantaggio così ampio De Giorgi fa rifiatare l’eccellente Juantorena in panchina inserendo Kovar. Monza ha un sussulto (23-17) quando il parziale è oramai compromesso e così alla seconda palla delle sei a disposizione dei biancorossi è una battuta tirata sulla rete che chiude i giochi. Terzo set in altalena, con Lube prima avanti (14-10) poi rimontata dai lombardi (20-20) grazie al turno al servizio di Galassi: Vero Volley che va a conquistarsi due palle set per allungare la partita conquistata sull’attacco out di Leal. Torna Juantorena titolare e dal suo servizio nasce il 6-1 che indirizza il set: Lube che dilapida un grande vantaggio (17-11) e si fa riacchiappare da Monza sul 20-20. Finale al cardiopalma deciso dai muri a ripetizione di Simon che spengono la luce del Vero Volley.
LEGGI ANCHE
Superlega: Monza stende Vibo Valentia, Lagumdzija fa cose turche
Superlega: Monza stende Vibo Valentia, Lagumdzija fa cose turche
MILANO-MODENA 3-2 (20-25, 30-28, 25-18, 21-25, 20-18)—   L’Allianz Milano batte la Leo Shoes Modena al tie break e riassapora la vittoria dopo sei sconfitte di fila. È il secondo tie break consecutivo in casa dopo quello perso contro la Lube per Milano che ha bisogno di un set e mezzo (e di ritrovare gli equilibri in campo) per giocare una pallavolo di livello. Modena, invece, dopo un avvio lancia in resta, quando sembra avere il pieno controllo della gara, si incastra in una serie di errori individuali che riaprono la partita e consentono alla formazione meneghina di sorpassare Verona e riprendersi l’ottava posizione. A distanza di due mesi esatti (era il 21 novembre contro Piacenza) e nove partite, Piazza recupera tutta la formazione titolare (in quella gara Urnaut non era stato ancora tesserato), ma tiene a sorpresa Ishikawa in panchina. In campo Sbertoli al palleggio con Patry opposto, Urnaut e Maar in banda, Piano e Kozamernik al centro, con Pesaresi libero. Per Giani in regia c’è Christenson, con Vettori opposto, Lavia e Petric schiacciatori, Stankovic e Mazzone centrali e Grebennikov libero. È subito Modena a dettare il ritmo alla partita: Lavia in attacco è regolare come un metronomo (8 su 12 nel primo set) e i centrali, quando chiamati in causa, fanno bottino pieno. Milano, d’altra parte, non riesce a trovare continuità, con Patry che fatica a trovare ritmo e i martelli che non riescono, da soli, a caricarsi sulle spalle il peso dell’attacco. Nonostante ciò, il set vive un sostanziale equilibrio fino al 18 pari, quando Modena imprime una brusca accelerata che vale il primo parziale. E l’accelerata prosegue anche in avvio di secondo set: Lavia continua a passare con regolarità e Milano va nel pallone. Sul 13-5 per la Leo Shoes, però, quando il parziale sembra solo una questione di gestione, Milano ritrova nel muro e nei cambi (Basic e Ishikawa in campo) la spinta per risalire e Modena si inceppa. Alla distanza, annullati 3 set point ai modenesi, l’Allianz riporta la gara in parità. Milano continua in scia, mentre Modena sembra ancora tramortita dalla ripresa dei padroni di casa che attaccano con il 75% e restano famelici a muro. Ed è proprio un muro di Piano (il quinto nei primi tre set) a regalare alla Powervolley il vantaggio. Una volta sotto, Modena scaccia via tutti i fantasmi e torna a giocare al livello del primo set e mezzo: Vettori ritrova le diagonali che sembrava aver perso e Milano è costretta a inseguire sin da subito. Ishikawa prova a trascinare la squadra, mentre Patry sembra in riserva. E Modena porta la sfida al tie break. L’Allianz prova conduce con un break di vantaggio fino al pareggio della Leo Shoes al punto 13 che apre un nuovo punto a punto (questa volta caratterizzato da errori al servizio in serie da entrambe le parti) come nel secondo set, fino all’ace di Ishikawa e al primo tempo di Kozamernik che chiudono l’incontro.