NBA, Kerr commenta i 57 di Curry: “Sublime”
L’head coach degli Warriors ha commentato la storica prestazione della sua stella nella sconfitta contro i Mavs
Nella sconfitta contro Dallas nella notte italiana Stephen Curry ha giocato una delle sue migliori partite in NBA, segnando la bellezza di 57 punti. Nonostante questa storica prestazione, condita anche da 11 triple segnate, contro Dallas è arrivata la sconfitta, anche per i 42 punti segnati da Luka Doncic. Ma il mancato successo non ha fermato l’head coach degli Warriors Steve Kerr dal complimentarsi con la sua stella. Kerr a fine partita ha detto:
“È stato sublime. I tiri che è riuscito a segnare durante tutta la serata sono a dir poco assurdi. Il livello di difficoltà di quei tiri poi… E la facilità con cui Steph è riuscito a metterli dentro. Non ha mai giocato meglio di così. E stiamo parlando di un due volte MVP, un tre volte vincitore del titolo. Non l’ho mai visto giocare così bene, mi sembra davvero forte. È sempre stato un incredibile tiratore ovviamente, ma quest’anno mi sembra ancora migliore.”
Steph Curry nel post-partita ha commentato le parole di Kerr riguardo la pallacanestro che sta giocando, definita dall’head coach la sua migliore di sempre:
“Mi sento forte. Penso di avere un buon ritmo nelle gambe e, venendo dallo scorso anno in cui non ho praticamente mai giocato, mi sto godendo il poter tornare in campo. Mi sento in controllo del gioco, sto imparando sempre di più a conoscere i miei compagni e stiamo migliorando per il futuro. È un anno strano. Sto giocando bene, e la nostra squadra sta giocando bene, ma dobbiamo vincere partite come questa.”

Curry ha poi continuato parlando della sua prestazione contro i Mavs:
“Ti fa sentire bene giocare così. In particolare quando la difesa si concentra su di te ma riesci a vedere da dove arriva l’aiuto, o da dove arrivano i blocchi dei compagni per poterli sfruttare. È bello quando senti di avere il ritmo della partita, e l’unica cosa che devi fare è farti trovare libero per sfruttarlo. Ma devi anche rimanere aggressivo per non uscire da quel ritmo. Questa sera avevo il ritmo, ma era una partita da vincere. Per questo non posso essere del tutto felice.”
https://www.nbareligion.com/2021/02/07/nba-kerr-curry-57-punti-sublime/


Super Bowl 2021, quanto hanno guadagnato Tom Brady e gli altri vincitori
Tra i vincitori del Super Bowl 2021 c'è anche Tom Brady: quanto guadagna il giocatore di football più forte di sempre
9 Febbraio 2021
I Tampa Bay Buccaneers hanno vinto il Super Bowl 2021 contro i Kansas City Chiefs. La stella che ha brillato di più nella serata più importante dell’anno per il football americano e per gli Stati Uniti è stata quella di Tom Brady, quarterback di 43 anni nonché giocatore più vincente di tutti i tempi. Successi sportivi a parte, a farlo sorridere saranno stati anche i premi in denaro elargiti dalla NFL dopo la partita.
Super Bowl 2021, quanto hanno guadagnato i vincitori
I vincitori del Super Bowl, oltre alla gloria, hanno guadagnato 130 mila dollari a testa. Premio di consolazione anche per gli sconfitti, ricompensati con 65 mila dollari. Entrambe le rose contano 53 uomini a testa: questo significa che complessivamente i vincitori hanno guadagnato 6 milioni 890 mila dollari, il doppio dei secondi classificati (3 milioni 445 mila dollari).
Notevoli anche gli importi degli assegni staccati dagli sponsor per apparire negli spot. Uno spazio di 30 secondi, stando a Kandar Media, è costato tra i 5 e i 6 milioni di dollari. Inevitabile, visto l’incredibile share relativo all’evento, con milioni di americani (e non solo) davanti alla televisione o al computer. Uno spettacolo anche per tutto quello che riguarda lo show dell’intervallo.
Stipendio Tom Brady, quanto guadagna all’anno
Tom Brady è uno degli sportivi più famosi e pagati al mondi, come testimonia la classifica redatta da Forbes. Guadagna quasi 28 milioni di dollari all’anno (circa 23 milioni di euro), decisamente molto di più dei compagni di squadra Donovan Smith (17,25 milioni di dollari) e Jason Pierre–Paul (12,5). In questa classifica si tiene conto solamente dello stipendio, senza i guadagni ottenuti tramite gli sponsor.
Considerando tutta la squadra, sei atleti guadagnano più di 10 milioni di dollari a stagione, mentre nove superano i 5 milioni di dollari. Il ‘più povero’ è Brad Seaton: 660 mila dollari all’anno.
Tra le fila dei Kansas City Chiefs, invece, il più pagato è il grande rivale di Tom Brady, ossia il quarterback Patrick Mahomes: per lui 22,8 milioni di dollari all’anno. Percepisce poco più del compagno Chris Jones (21,5 milioni di dollari). A seguire Frank Clark (19 milioni) e Tyreek Hill (15,6 milioni). Sette giocatori superano i 10 milioni di dollari di guadagno, nove vanno oltre i 5 milioni. Il più “povero” è Anthony Gordon: 200 mila dollari.
https://quifinanza.it/lifestyle/tom-brady-stipendio/460287/



Australian Open, risultati degli italiani: Errani batte Venus Williams. Giorgi ko
australian open 
10 feb 2021 - 08:00 
Splendida impresa di Sara Errani, che domina 6-1, 6-0 Venus Williams e torna al 3° turno di uno Slam dopo oltre 5 anni. Eroica l'americana, che resta in campo nonostante un doppio infortunio. Esce di scena Camila Giorgi, battuta dalla regina del Roland Garros, Iga Swiatek. Gli Australian Open su Eurosport, canali 210 e 211 del bouquet Sky
Terza giornata degli Australian Open, primo Slam della stagione in corso al Melbourne Park. Si qualifica al 3° turno Sara Errani, esce di scena Camila Giorgi. Giovedì altri quattro azzurri impegnati nel tabellone maschile: Berrettini, Sonego, Fognini e Caruso, gli ultimi due in un derby tutto italiano. Il torneo è visibile su Eurosport, canali 210 e 211 del bouquet Sky.
Errani, impresa con Venus Williams
Splendida impresa di Sara Errani, che domina la sfida 'old-style' con Venus Williams, battuta 6-1, 6-0 e torna al terzo turno di uno Slam dopo oltre cinque anni di assenza (la 16^ in totale). Partita dominata dall'attuale n.134 del ranking, promossa dalle qualificazioni, che ha anche sfruttato un doppio infortunio a ginocchio e caviglia in cui è incappata la 40enne statunitense alla fine del primo set. Eroica Venus, alla 21^ partecipazione al major australiano dove in due occasioni ha raggiunto la finale, che nonostante tutto ha deciso di restare in campo e portare a termine la sfida, chiusa in meno di un'ora. A 33 anni e dopo le note vicende della squalifica per doping, Sarita rinasce a Melbourne, dove vanta i quarti nel 2012. Il tabellone sorride all'azzurra, che se la vedrà ora con l'atleta di Taipei Su-Wei Hsieh, 71 del ranking, che ha eliminato l'ottava testa di serie Bianca Andreescu. Tre i precedenti, tutti vinti dalla Errani, con la rivale che non è mai riuscita a strapparle nemmeno un set. 
"Complicato giocare dopo il suo infortunio"
"Sono molto contenta anche se non mi piace vincere così: dopo il suo infortunio è stato complicato continuare a giocare - ha commentato subito dopo il match Sara Errani -. E’ una grandissima campionessa ed è un onore giocare con lei”. 
Giorgi eliminata dalla Swiatek
Niente da fare per Camila Giorgi, che esce di scena al 2° turno, battuta 6-2, 6-4 da Iga Swiatek, 15^ testa di serie del seeding. La regina del Roland Garros 2020 ha dominato nei momenti cruciali del match, ottenendo molto al servizio (4 ace e 77% di punti con la prima) quando è stata messa in difficoltà da Camila. L'azzurra, n.79 del ranking, vede così sfumare l'opportunità di eguagliare il suo miglior risultato a Melbourne, il terzo turno ottenuto in tre occasioni, mentre la 19enne polacca si 'vendica' del ko subito proprio agli Australian Open, nell'unico precedente che risaliva al 2019. 
I risultati delle italiane al 2° turno
(q) Sara Errani (ITA) c. Venus Williams (USA) 6-1, 6-0
Iga Swiatek (POL) c. Camila Giorgi (ITA) 6-2, 6-4

https://sport.sky.it/tennis/2021/02/10/australian-open-2021-giorgi-errani


Ciclismo, Giro d'Italia 2021: comunicate le 23 squadre
 
Ogni squadra sarà composta da 8 corridori per un totale di 184. La corsa rosa inizierà l'8 maggio e si concluderà il 30. Spicca tra le wild card l'assenza della Androni giocattoli-Sidermec
10 Febbraio 2021 
ROMA - Comunicate le squadre al via del 104esima edizione del Giro d'Italia e delle sue corse Uci WorldTour di primavera. L'Alpecin-Fenix (Bel), leader della classifica Uci ProTeams 2020 parteciperà a tutte e quattro le corse WorldTour di Primavera. In quanto avente diritto all'invito, il team ha confermato la sua partecipazione.
Giro d'Italia (8 - 30 Maggio): 19 Uci WorldTeams, 1 avente diritto e 3 wild card (23 squadre di 8 corridori ciascuna).
Uci WorldTour - 19: Ag2r Citroen team (Fra); Astana - Premier tech (Kaz); Bahrain Victorious (Brn); Bora-Hansgrohe (Ger); Cofidis (Fra); Deceuninck-Quick-Step (Bel); Ef Education-Nippo (Usa): Groupama-Fdj (Fra); Ineos Grenadiers (Gbr); Intermarché-Wanty-Gobert Matériaux (Bel); Israel start-up nation (Isr); Jumbo-Visma (Ola); Lotto Soudal (Bel); Movistar team (Spa); Team Bikeexchange (Aus); Team Dsm (Ger); Team Qhubeka Assos (Rsa); Trek-Segafredo (Usa); Uae Team Emirates (Uae). Aventi diritto: Alpecin-Fenix (Bel).
In seguito della decisione del comitato direttivo dell'Uci di aumentare il numero di corridori al via dei grandi giri da 176 a 184, RCS Sport estende gli inviti alle seguenti tre squadre. 3 Wild card: Bardiani Csf Faizané (Ita); Eolo-Kometa Cycling Team (Ita); Vini Zabù (Ita). Spicca tra le Wild Card l'assenza dell' Androni giocattoli-Sidermec.
Strade Bianche (6 marzo): 19 Uci WorldTeams, 2 aventi diritto e 4 wild card (25 squadre di 7 corridori ciascuna). Aventi diritto 2: Alpecin-Fenix (Bel); Team Arkea-Samsic (Fra). Seconda migliore Uci Proteam 2020 4 wild card: Androni giocattoli-Sidermec (Ita); Bardiani Csf Faizane' (Ita); Eolo-Kometa Cycling team (Ita); Vini Zabu' (Ita)
Tirreno Adriatico (10-16 marzo) 19 UCI WorldTeams, 1 avente diritto e 5 wild card (25 squadre di 7 corridori ciascuna) . Aventi diritto: Alpecin-Fenix (Bel). 5 Wild card: Androni giocattoli-Sidermec (Ita); Eolo-Kometa Cycling Team (Ita); Gazprom-Rusvelo (Rus); Team Arkea-Samsic (Fra); Total Direct Energie (Fra).
Milano-Sanremo (20 marzo) 19 UCI WorldTeams, 2 aventi diritto e 4 wild card (25 squadre di 7 corridori ciascuna). Due aventi diritto: Alpecin-Fenix (Bel); Team Arkea-Samsic (Fra), seconda migliore Uci ProTeam 2020. 4 Wild card: Androni giocattoli-Sidermec (Ita); Bardiani Csf Faizane' (Ita); Team Nova Nordisk (Usa); Total Direct Energie (Fra).
https://www.repubblica.it/sport/ciclismo/2021/02/10/news/squadre_giro_d_italia-286955930/


Lewandowski è una sentenza: il Bayern batte l'Al Ahly e "vede" il Mondiale 

I bavaresi passano grazie a una doppietta del polacco. In finale troveranno i messicani del Tigres

8 febbraio - Milano
Ennesimo trofeo in vista. Il Bayern Monaco vince per 2-0 nella semifinale della Coppa del mondo per club contro gli egiziani dell'Al Ahly e si qualifica per la finale di giovedì dove affronterà, sempre in Qatar, i messicani del Tigres. Decisivo, per i tedeschi, Lewandowski, autore di una doppietta (al 17' e all'86'). La squadra di Flick ha dominato per tutta la partita, risultando, stranamente, poco lucida sotto porta, chiudendo la partita solo nei minuti finali. I bavaresi possono chiudere la collezione di trofei: dopo aver vinto coppa nazionale, Supercoppa tedesca, Supercoppa europea, Bundesliga e Champions League nel 2020, possono aggiudicarsi anche il sesto e ultimo titolo che manca.
LA GARA
—   
Commenta per primo
Flick schiera i suoi con il solito 4-2-3-1 con Gnabry, Müller e Coman dietro a Lewandowski. Il Bayern domina fin dai primi minuti: all'8' è Gnabry a sfiorare il vantaggio con un colpo di testa dopo un bel cross di Pavard, mandando però la palla di poco sopra la traversa. Al 16' è Müller, su azione d'angolo, a sparare, da ottima posizione, addosso all'estremo difensore El-Shenawy. Un minuto dopo arriva il vantaggio: su assist di Gnabry è svelto Lewandowski, di piatto, a battere il portiere avversario. Il Bayern non allenta la pressione e al 24' sfiora il raddoppio: è Roca, su assist di Gnabry, a non inquadrare la porta da ottima posizione. Al 37' è Lewandowski, lanciato in profondità da Boateng, a mandare alto un pallonetto sprecando un'altra occasione ghiotta.  
LA RIPRESA
—   
Nel secondo tempo gli egiziani sembrano essere un po' più coraggiosi, e creano una palla gol interessante al 50', quando la conclusione di El Shahat viene però murata dalla difesa bavarese. Il Bayern risponde al 57' con Coman, che costringe il portiere avversario a salvarsi, di piede, in angolo. Il Bayern controlla la partita ma abbassa i ritmi rispetto al primo tempo, sfiorando il raddoppio ancora solo al 71', con un tiro di Tolisso che però non inquadra lo specchio. Solo all'86' i bavaresi chiudono definitivamente la partita: Sané sfonda sulla destra e mette la palla sul secondo palo dove Lewandowski, solissimo, non ha problemi ad appoggiarla in porta con un facile colpo di testa. Gli egiziani non ci provano più, il Bayern si accontenta di gestire. E si prepara alla finale col Tigres (ci sarà il pubblico, esattamente come oggi) con il chiaro obiettivo di vincere l'ennesimo titolo. Senza perdere mai l'appetito.
https://www.gazzetta.it/calcio/coppa-mondo-club/08-02-2021/mondiale-club-bayern-monaco-finale-battuto-al-ahly-lewandowski-400520976974.shtml


