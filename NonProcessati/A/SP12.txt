Il calcio in Italia ha visto scattare la sesta giornata del girone di ritorno della Serie A 2020-2021: nel match delle ore 20.45 la Juventus ha battuto in casa lo Spezia per 3-0. In gol nella ripresa Morata, appena entrato, al 62′, e, a ruota, Chiesa al 71′. Chiude i conti Cristiano Ronaldo al minuto 89.

Gli unici sussulti in un primo tempo soporifero sono un gol annullato per fuorigioco a Chiesa al 10′ ed un palo colto da Cristiano Ronaldo al 42′, ma il match cambia totalmente nella ripresa, quando Pirlo decide di pescare dalla panchina: al 61′ entrano Bernardeschi e Morata per Frabotta e McKennie.

Passa meno di un minuto e proprio Bernardeschi serve Morata nel cuore dell’area, con lo spagnolo che fa 1-0. Il guardalinee segnala una posizione di fuorigioco, ma l’arbitro va al VAR e convalida la rete. A ruota arriva il 2-0: al 71′ Bernrdeschi serve Chiesa, la prima conclusione è respinta, ma la seconda, dello stesso calciatore, è vincente.

Partita decisa, Cristiano Ronaldo la chiude definitivamente al minuto 89 in contropiede su assist di Bentancur. In pieno recupero un fallo di Demiral, ammonito, concede un penalty allo Spezia: Galabinov va sul dischetto, ma Szczesny mette il punto esclamativo alla serata parando la conclusione