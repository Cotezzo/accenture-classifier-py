La Lube senza Juantorena e Simon cede al tie break. La Vero Volley approfitta del turn over della Sir e punta al quarto posto col recupero. Modena vince con Cisterna. Gli altri match in corso
esultanza di Vibo 
L'esultanza di Vibo
Ultima giornata di stagione regolare nella Superlega maschile con molte posizioni di classifica da definire in vista della griglia playoff ai quali si qualificano le squadre fino all’undicesimo posto. Le squadre dalla sesta all’undicesima classificata giocano gli ottavi e le tre vincenti raggiungono le altre ai quarti. Domani chiudono la giornata Piacenza-Milano e Padova-Verona. Mercoledì si giocano gli ultimi due recuperi della stagione regolare: Ravenna-Milano e Monza-Verona
Leggi i commenti
La regular season di Vibo e Civitanova finisce con un match maratona. Vittoria in rimonta per la Callipo che batte la Lube al tie-break e mantiene la speranza di arrivare fra le prime cinque in attesa delle partita di Monza (che ha anche un recupero) e Piacenza che domani potrebbe scavalcarla. Un match infuocato che ha visto alla fine avere la meglio Saitta e compagni su una Lube che dal terzo set in poi ha giocato con un solo titolare, Anzani. Fefè De Giorgi, ex di turno (a Vibo in A2 nella stagione 2014-15 fu esonerato dopo aver perso a Santo Stefano il derby con Corigliano) opta per un turn-over ragionato: fuori Juantorena, Simon e Balaso, dentro Yant, Diamantini e Marchisio. Formazione tipo invece per Vibo.
FUGHE E CONTROFUGHE—   Primo break Lube, 1-3 con il muro di Anzani su Cester. Vibo ritrova subito la parità, 4-4, dopo l’errore in attacco dello stesso centrale azzurro. Nuovo allungo Lube con Yant, ma i padroni di casa impattano sull’8-8 con Rossard. 13-13 e set in equilibrio con due ace consecutivi di Abouba. L’ace del transalpino vale il sorpasso dei giallorossi che per la prima volta virano avanti nel corso del parziale portandosi avanti 18-17. Yant è una furia e mette a terra due palloni che portano la Lube avanti 21-23 (doppio time-out consecutivo del tecnico di casa Baldovin). Primo tempo out di Chinenyeze e De Cecco e compagni conquistano il parziale con il punteggio di 22-25. Vibo parte bene nel secondo set trovando subito il break con Abouba. Il connazionale Leal mura Rossard e ristabilisce subito la parità. Clima incandescente dopo due attacchi sporchi del transalpino che mandano su tutte le furie la Lube e portano avanti Vibo sul 10-8. I marchigiani piazzano un break di 3 punti a 0 e si riportano avanti 10-11 dopo l’ace di Yant. 13-16 dopo il muro di Anzani e nuovo time-out per mister Baldovin. De Giorgi si gioca anche la carta Kovar per Leal; dentro anche Falaschi per De Cecco. La Callipo ci prova a rimanere aggrappata al set con il mani e fuori di Rossard, 20-22. L’ace di Rychlicki vale la vittoria del parziale, 21-25. De Giorgi inizia il terzo set con Falaschi al posto di De Cecco, Hadrava per Rychlicki e Kovar per Leal. Vibo avanti 7-4 dopo il muro di Cester su Hadrava. Kovar di giustezza trova il 9 pari. Chinenyeze mura Yant, 14-12 e De Giorgi richiama i suoi. Vibo bene a muro con Cester ed avanti 19-16, ma la Lube non molla e con Hadrava si riporta in parità sul 19-19.
FINALE INFUOCATO—   Rossard è una furia e riporta avanti Vibo sul 23-20. Il francese inizia bene il quarto set con due ace, 6-4. Punto a punto, poi Defalco mura Hadrava: 15-13. Clima nuovamente infuocato dopo una difesa di Vibo contestata dalla Lube e poi mani e fuori di Defalco, 21-17. E’ lo stesso americano a portare la contesa al tie-break, 25-21. Saitta trova due ace e porta i suoi sul 4-0 e Defalco porta Vibo al cambio di campo avanti 8-3 e Chinenyeze allunga il divario con l’ace del 10-3. L’errore di Kovar vale il 15-10 e la vittoria per Vibo che mantiene accesa la chance di arrivare almeno tra le prime cinque.
MODENA-CISTERNA 3-1 (26-24, 19-25, 25-13, 25-18)—   Vincere aiuta a vincere. Lo spera Modena che chiude la regular season superando un po’ a fatica il fanalino di coda Cisterna, ultimo test prima della tre giorni di Champions al Palapanini, da martedì a giovedì, nel corso della quale la Leo Shoes cercherà la qualificazione (primo impegno contro Kemerovo di Zaytsev) dopo l’ottimo comportamenti nel girone di andata a Roeselare in Belgio.La Leo Shoes chiude così a 34 punti con 11 vittorie e altrettante sconfitte. Per ora è settima ma dipende da Milano che può ancora scavalcarla. Ventesima battuta d’arresto per Top Volley ultima a quota 5 che chiude qui il suo campionato.Contro Cisterna Giani ha tenuto a riposo Stankovic concedendo un po di spazio a Bossi rimasto quasi sempre in panchina per tutta la stagione.Gara in salita almeno all’inizio a conferma che Cisterna, ormai senza obiettivi e con la mente libera, non aveva battuto per caso nell’ultimo turno Vibo.Primo set giocato punto a punti, Cisterna ha una palla set dopo l’attacco di Tillie (23-24), pareggia i conti Bossi, ace di Lavia e di nuovo Bossi che chiude per Modena 26-24. 6 punti nel parziale per Lavia (71%) in ombra Petric. Modena appare distratta, la Top Volley ci crede e va sempre a comandare fino al 22-16 con il muro di Cavuto su Vettori. La Leo Shoes pensa già al set successivo e Cisterna chiude in scioltezza 25-19. Situazione che si ribalta nel terzo parziale a senso unico con Modena che torna in cattedra con una notevole efficienza in attacco (72%). Chiude Bossi sul 25-13. Non cambia l’inerzia del match del set conclusivo. Modena è in totale controllo e Giani utilizza anche la panchina. Mazzone chiude la regular season dei modenesi.
PERUGIA-MONZA 0-3 (12-25, 18-25, 20-25) —   Colpo grosso di Monza, che sbanca il Palabarton, imponendosi in tre set sulla Sir Safety Conad Perugia, che comunque si era già assicurata il primo posto in regular season. Con questo successo i lombardi continuano invece ad inseguire il sogno del quarto posto (mercoledì sera il recupero in casa contro Verona). In questa gara Vital Heynen ha scelto di fare il turn over, tenendo a riposo Leon, Solè, Plotnytskyi e Colaci, schierando in avvio Travica in regia e Atanasijevic opposto, Ricci e Biglino al centro, Ter Horst e Sossenheimer schiacciatori, con Piccinelli libero. Dall’altra parte Massimo Eccheli ha presentato Orduna in regia, Lagumdzija opposto, Beretta e Galassi centrali, Lanza e Dzavoronok schiacciatori, con Federici libero. E’ stata una partita praticamente a senso unico, con Monza che ha dominato i tre set, partendo con grande determinazione ed approfittando dei limiti tecnici mostrati dal sestetto in campo di Perugia. Con la grinta dei tanti ex in campo, Lanza, Beretta, Galassi, i lombardi hanno preso subito il largo e sul 6-14 hanno dilagato e sono andati a chiudere (13-25) con un muro di Lanza su Atanasijevic. Stesso copione nella seconda frazione, con Heynen che ha lasciato in campo lo stesso sestetto iniziale e Monza ne ha approfittato per allungare ancora sin dall’avvio forzando la battuta e trovando un devastante Dzavoronok (6 punti nel set) a spingere i compagni. Nonostante la crescita di Atanasijevic (7 punti con un ace nella frazione e miglior realizzatore del match con 13 punti), che era apparso in ombra nel primo set, la reazione di squadra della Sir Safety non c’è stata e così Monza è andata chiudere agevolmente (18-25) con un errore in battuta di Zimmermann (subentrato a Travica e confermato sino alla fine). Un risveglio da parte di Perugia c’è stato all’inizio del terzo set, con Perugia che si è portata avanti sul 6-3, per poi subire la reazione di Monza sino al 7-8. Poi La Sir Safety ha allungato sino al al 15-11, per poi subire un break di sette punti di Monza, che si è portata sul 15-18. Su questo margine la squadra di Eccheli ha costruito il successo, trovando un ottimo Lagumdzija (12 punti totali per lui) e il miglior Galassi (MVP), chiudendo il match (20-25) con un magnifico ace di Davyskiba.
TRENTO-RAVENNA 3-1 (25-19, 23-25, 25-23, 25-19) —   Dopo la doppia sconfitta fra Coppa Italia e turno di SuperLega a Milano torna al successo l’Itas Trentino. La squadra di Lorenzetti stringe i denti e fatica le proverbiali sette camicie per avere ragione di una Consar Ravenna sbarazzina e molto tranquilla, in un match che per la classifica non aveva un peso enorme visto che i trentini sono già terzi e Ravenna non rischia di retrocedere. Per l’Itas, così, questo match diventa un bel banco di prova per ritrovare la forma migliore in vista della trasferta di Champions League in Germania, a Friedrichshafen, dove andrà domenica pomeriggio. In avvio coach Lorenzetti lascia a riposo solo Podrascanin dando spazio a Lorenzo Cortesia al centro, mentre Bonitta opta per Redwitz in palleggio e non Batak. Sul 7-4 per i padroni di casa arriva il time-out della panchina romagnola, ma al ritono in campo Trento ha un miglior passo in attacco e battuta (14-10 con diagonale di Kooy liberato da un palleggio ad una mano di Giannelli contro muro ad uno). Bonitta prova anche la carta del doppio cambio inserendo Batak e Stefani ma Trento è più incisiva in attacco e difende meglio, quando poi Lucarelli trova il 20-16 allora i dolomitici piazzano il colpo di reni. Kooy prima e soprattutto un sontuoso Lisinac (100% in attacco nel set, 5 su 5, ed un muro) chiudono. Nel secondo parziale Ravenna si mantiene costante, cresce un po’ nel muro-difesa, mentre Trento crolla nella sua efficacia in attacco. L’iniziale equilibrio (8-8), viene rotto presto prima da un buonissimo Loeppky (12-14) e quindi dall’ace di Recine che spinge Lorenzetti a fermare tutto. Il turno in battuta di Sperotto, coronato da un ace diretto, riporta sotto l’Itas (15-16) ma Mengozzi sale in cattedra e con due muri di fila su Lucarelli e Lisinac fa 16-19. Lorenzetti spende anche il secondo time-out discrezionale e la parità torna sul 22-22 quando Cortesia, per due volte di fila, mura la Consar ma nel finale i più lucidi e cinici sono stati i romagnoli che trovano il colpo di reni per chiudere il parziale. Si arriva così nel terzo set, dove ancora si gioca sul filo dell’equilibrio. Giannelli e Kooy provano il primo allungo per l’Itas su 14-12 ma Ravenna nel muro-difesa e contrattacco è salita molto di tono e si torna subito in parità (14-14). Dai nove metri arrivano errori per entrambi i sestetti (18-17), Giannelli cerca di ritrovare l’efficacia al centro di Lisinac dopo un set di appannamento e l’equilibrio la fa da padrone almeno finché proprio il centrale serbo di Trento non trova il diagonale del 22-20. La Consar, però, non molla e dopo un time-out di Bonitta con l’ace di Pinali ristabilisce la parità sul 23-23. Nel finale a decidere tutto è la maggior lucidità e concretezza dei trentini in attacco, con Kooy che conclude l’azione che regala il set ball ai dolomitici. Risolto subito da Abdel-Aziz con il più importante ace della sua serata. Si va così al quarto parziale dove ancora si gioca a stretto contatto (10-9), dentro Stefani per Pinali ma alcuni errori diretti della Consar ed il muro di Giannelli scavano il break (16-12). Un margine che i trentini (21-16) mettono alla prova anche con Lorenzo Sperotto centrale. Utilizzato come cambio Under in battuta e poi sostituito da De Angelis per il giro in seconda linea, gli arbitri non permettono più a Cortesia di rientrare al suo posto e così si gioca con il palleggiatore veneto in campo in diagonale a Lisinac. Tre errori di fila di Trento e punteggio sul 22-19, a togliere le castagne dal fuoco è Abdel-Aziz con un attacco ed un ace (24-19) che chiude i giochi