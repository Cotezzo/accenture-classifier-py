A vedere altri tiratori sembra facile vero? Tutto sembra avvenire più lentamente, il piattello che parte, il tiratore che lo segue con il fucile e infine lo rompe.

Ma una volta in pedana le cose cambiano. I piattelli ci sembrano troppo veloci, ci sentiamo impacciati nel seguirli con il fucile e dopo lo sparo vediamo passarli indenni uno dopo l’altro.

Questo perché mirare nel tiro a volo e centrare il piattello richiede non solo una massima concentrazione del tiratore ma anche una perfetta postura e perfezione dei movimenti fino alla conoscenza di alcuni principi balistici fondamentali.

Sei curioso di sapere come mirare nel tiro a volo?

In questo articolo ti darò alcuni suggerimenti che ti aiuteranno a centrare con più facilità i piattelli e iniziare a romperli uno dietro l’altro.
In base alle varie specialità del tiro a volo, i piattelli vengono lanciati a velocità iniziali variabili, ma comunque sempre sostenute. Possiamo considerare 120 km/h per i piattelli più veloci della fossa olimpica e 60/90 km/h i piattelli meno veloci del compak sporting. 

Le cartucce da tiro hanno velocità iniziali che possono variare da 390 a 430 m/s.

Sia i piattelli sia le cartucce perdono parte della loro velocità a causa della gravità e resistenza dell’aria, a questo si aggiunge la distanza di tiro che evidentemente comporta un ritardo nell’arrivo dei pallini sul bersaglio.

Tutti questi fattori determinano la necessità di sparare calcolando “l’anticipo”, ma che cosa significa?

Sparare ad un bersaglio in movimento comporta sempre la necessità di mirare “davanti” oppure “sopra o sotto”, in base alla direzione del bersaglio. Solo in questo modo i pallini potranno compensare i ritardi legati ai riflessi del tiratore e al loro transito dal fucile al bersaglio.