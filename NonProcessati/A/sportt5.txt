La corsa all’ottavo titolo e quindi alla conquista della storia di questo sport – ancora più di quanto non abbia già fatto – ma non solo. In occasione della presentazione della nuova Mercedes W12, Lewis Hamilton ha parlato di quello che lo aspetta nella nuova stagione di Formula 1. “Sto bene, sono felice di essere tornato e pronto a partire. La pausa sembra sempre lunga, anche se in realtà ogni anno diventa più corta – ha scherzato il campione britannico – fa effetto pensare a quanto tempo sia passato dagli inizi. Questa sarà la mia 15esima stagione in Formula 1. Ho imparato tanto nel corso di questi anni”.
Il tema dell’inverno per Hamilton è stato senza dubbio il suo rinnovo di contratto, molto tardivo, con la Mercedes. Il campione del mondo in carica ha spiegato di essere stato lui stesso a spingere per avere un solo anno di prolungamento: “Sono in una posizione fortunata. Ho già raggiunto a questo punto molte delle cose che volevo ottenere. Quindi non c’è necessariamente bisogno di fare dei piani troppo a lungo termine per il futuro – ha evidenziato Hamilton – viviamo in un periodo storico abbastanza insolito. Volevo avere un solo anno, così poi possiamo parlare e vedere se ne vorremo fare di più”.
La maratona della stagione 2021 potrebbe portare The Hammer a superare il record di sette titoli iridati vinti da Michael Schumacher. Hamilton però nel campionato che sta per iniziare ha spiegato di avere obiettivi che esulano dal mero traguardo sportivo: “Ottavo titolo? In passato la priorità era solo quella di vincere il campionato. Adesso però è diverso. Negli ultimi anni ci sono state molte discussioni sul concetto di uguaglianza e inclusione. L’attenzione nel 2021 sarà per spingere sulla diversità ed essere sicuro che vengano intraprese delle azioni in questo. Questo è il tema principale per me. Poi ovviamente noi siamo qui per vincere. Tutti i ragazzi e le ragazze in fabbrica lavorano per questo, quindi è quello che voglio ottenere”.