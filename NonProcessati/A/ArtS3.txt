Non c'è partita: i Bucs vincono 31-9 contro i Kansas City Chiefs campioni in carica. Il quarterback al primo anno lontano dai Patriots vince ancora: è al suo settimo trionfo in carriera. Nessuna squadra Nfl ha in bacheca tanti anelli quanto lui
E’ tutto vero. A 43 anni Tom Brady vince il Super Bowl da miglior giocatore, trascinando Tampa Bay al comodo successo, 31-9 su Kansas City. I Bucs festeggiano da sfavoriti in casa, al Raymond James Stadium, la prima volta che succede, e parliamo del Super Bowl 55. Per Brady, alla decima finalissima, è il settimo trionfo, più di ognuna delle 32 franchigie NFL: al massimo Patriots e Steelers hanno celebrato sei volte. Per i Bucs è il secondo suggello di franchigia, dopo quello del 2003.
I fuochi d'artificio dopo la vittoria della squadra di Tom Brady
Bucs, che festa! Lo spettacolo dei fuochi d'artificio fuori dallo stadio
La stagione più difficile, quella della pandemia, in cui la lega è comunque riuscita a giocare ogni partita, e a portare 25.000 spettatori, 7.500 selezionati tra il personale sanitario vaccinato anti COVID, sulle tribune a Tampa, si chiude col giocatore migliore di sempre nella storia del gioco che ricalibra i limiti dell’impossibile.
Brady stravince il duello con Mahomes, 18 anni meno di lui, il fenomenale quarterback campione in carica. Dopo aver già battuto in trasferta Brees e Rodgers. Vince al primo anno con la nuova maglia, nonostante allenarsi in pandemia sia stato complicato, abbia allungato i tempi di amalgama. E Tampa senza di lui 12 mesi fa non avesse giocato neppure i playoff. Brady vince l’MVP per la quinta volta: l’ennesimo record. Pure Coach Arians a 68 anni stabilisce un privato di longevità: il più “veterano” di sempre a trionfare. Tampa domina la partita oltre ogni pronostico o aspettativa, persino di chi tifava Bucs. La difesa non concede neppure una meta all’attacco sinora atomico di Kansas City, Mahomes viene intercettato due volte, abbandonato dalla linea offensiva, in balia della pass rush avversaria e con un alluce dolorante, da operare nel prossimo futuro. I Chiefs pagano forse la troppa sicurezza, quasi spavalderia: in stagione avevano acceso e spento il motore, sicuri di poterselo permettere. Restano in panne sul più bello.
ARBITRO E MUSICA—   E stata la prima volta di un arbitro donna, Sarah Thomas, è stata la prima e si spera ultima volta di un Super Bowl giocato in pandemia, con protocolli sanitari da imparare a memoria come gli schemi del playbook, per ogni giocatore. C’è stato comunque lo show musicale all’intervallo del cantante canadese The Weeknd. Eric Church e Jazmine Sullivan hanno cantano l’inno nazionale, la giovane poetessa Amanda Gorman ha avuto voce prima del lancio della monetina. L’unico momento in cu i Chiefs se la sono giocata alla pari, vincendolo, persino. Poi Tampa ha messo su un monologo ed è entrato in scena lui, Tom Brady, da oggi a maggior ragione uno degli sportivi migliori ogni epoca, oltre il football americano.
LA PARTITA—   Kansas City va a punti per prima col calcio di Butker dalle 49 yards. 3-0. Con 37” da giocare nel 1° quarto Brady trova Gronkowski per la prima meta della partita. 8 yards di passaggio: i due ex dei Patriots colpiscono ancora. 7-3 Tampa dopo 15’ di football. Brady si mangia il campo, ma Haeg, l’uomo di linea improvvisato ricevitore per l’occasione, a sorpresa, si mangia un touchdown con la palla tra le mani in end zone e poi sul 4°down&goal Tampa fa correre Jones e non Fournette. Wilson lo ferma a pochi centimetri dall’end zone. Kansas City respira. Ma il punter Townsend calcia per appena 29 yards. Altra occasione d’oro per i Bucs: possesso dalle 38 yards avversarie. Una trattenuta di Ward vanifica un intercetto di Mathieu, un fuorigioco il 4° down forzato. Brady allora non perdona: ancora lancio per Gronkowski, stavolta per 17 yards: 14-3. Mahomes macina lanci per Kelce, ma i Chiefs devono accontentarsi di un altro calcio di Butker, stavolta dalle 34 yards. 14-6. La difesa Chiefs continua ad accumulare penalità. Brady con 6” da giocare nel primo tempo trova Brown, altro ex Pats, per un passaggio da una yarda. Vale il 21-6 all’intervallo. Tre mete lanciate da Brady, dominante. 8 penalità per 95 yards dei Chiefs, fuori controllo, con Mathieu scatenato.
L’ALLUNGO—   Butker manda a segno il terzo field goal della serata, questo da 52 yards, per accorciare le distanze a inizio ripresa: 21-9. Ma Tampa replica subito, e con gli interessi. Brady per Gronk, e poi la corsa di Fournette da 27 yards vale il 28-9. Barrett mette le mani addosso a Mahomes. Winfield e White intercettano il quarterback avversario. I Chiefs chiudono senza mete, i Bucs tra i coriandoli.
