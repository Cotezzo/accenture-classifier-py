Il gesto all’intervallo verso la panchina bianconera e il presidente, immortalato dalle immagini e che sarebbe stato 
ripetuto a fine partita, alla base della rabbia del club bianconero. Che non conferma insulti nei confronti dell’ex
allenatore

C’è un momento in cui per la Juventus i normali fatti di campo sono entrati in un’altra dimensione: il dito medio rivolto
all’intervallo da Antonio Conte verso la zona della panchina bianconera e di Andrea Agnelli e che secondo testimoni
oculari sarebbe stato ripetuto anche a fine partita. Nessun commento sul labiale del presidente, ma è abbastanza evidente
che sia legato alle frizioni dell’intera serata. La Juventus non conferma gli insulti a Conte, spiegando piuttosto il clima
di nervosismo che si è creato con l’atteggiamento molto sopra le righe del tecnico sin dall’inizio della partita.

I FATTI DI CAMPO   
Plateali erano state le proteste dell’allenatore dell’Inter in occasione del rigore reclamato per la caduta in area di
Lautaro Martinez, poi chiarita dalle immagini tv in cui è chiaro che sia stato l’argentino a trovare il piede di
Bernardeschi, e una zolla, al momento di calciare. Poi le recriminazioni sull’ammonizione a Darmian. Da qui il battibecco
con la panchina bianconera, al di là dello scambio con Bonucci con cui Conte ha un rapporto leale, ma tutte cose che
rientrano nelle normali dinamiche di una partita.

OLTRE IL CONFINE   
Che volino parole e battute a volte non è bello ma succede. A esacerbare gli animi e a travalicare il confine del buon
gusto e della correttezza secondo la Juventus è stato il gesto, immortalato dalle immagini e che ha fatto precipitare
tutto, del dito medio rivolto al rientro a fine primo tempo da Antonio Conte verso l’area occupata dal gruppo dei tesserati
bianconeri mentre Andrea Agnelli stava scendendo dalla tribuna per andare verso il tunnel insieme alla squadra che usciva
dal campo.

IL BIS E LE DICHIARAZIONI—   Secondo la versione della Juventus lo scontro verbale tra le due squadre sarebbe proseguito
negli spogliatoi con un Oriali particolarmente agitato al passaggio dei giocatori bianconeri, mentre non ci sarebbe stato
nessun incrocio con Paratici. Il gesto di Conte, emerge all’indomani, secondo testimoni oculari sarebbe stato ripetuto
anche alla fine della partita, sempre all’indirizzo della panchina e dei dirigenti della Juventus. Con una certa dissonanza
tra le immagini che immortalano il tecnico col dito medio alzato e la successiva apparizione in tv per reclamare
“educazione e rispetto”.