Il tempo nello sport è da sempre un elemento fondamentale. Ci vuole tempo per crescere, per migliorare, per diventare una squadra, per allenarsi, per preparare le partite, per recuperare dagli infortuni. Il tempo è, quindi, una costante che scandisce i ritmi di ogni squadra. Pistoia fino ad ora di tempo ne ha avuto poco, anzi, pochissimo e questo ha causato non pochi problemi, ora i biancorossi hanno potuto usufruire di una piccola pausa che speriamo possa essere servita quanto meno a ricaricare le batterie. "Abbiamo provato a recuperare soprattutto giocatori non più giovanissimi – spiega coach Michele Carrea – e che hanno avuto un minutaggio sopra la media come Sims e Poletti attraverso un lavoro di defaticamento mentre con la parte del gruppo molto più giovane abbiamo cercato di fare un lavoro più analitico a livello tattico. C’è stato il tempo di stare in palestra e credo sia stato tempo bene investito, adesso sappiamo che questa finestra sarà più o meno l’ultima, dopo Napoli avremo un altro piccolo spazio poi inizierà un tour de force che porterà alla fine della stagione". Intanto il tempo corre, ma non sempre porta con sé buone notizie. Le notizie che arrivano da Scafati e Ferrara con i giocatori colpiti dal Covid getta un’ombra sul futuro del campionato.
"Preoccupano le notizie da Scafati e Ferrara – prosegue Carrea – perché è chiaro che se dovessero fermarsi altre due squadre per due settimane poi ci sarebbe un altro stravolgimento del calendario". Proviamo per un momento a lasciare da parte il futuro e pensiamo al presente con i biancorossi impegnati oggi (ore 18) sul campo di Napoli un’altra big del campionato. Una formazione completa, lunga, che può contare su elementi di spessore e navigati e non a caso si tratta della seconda forza del campionato.
"Abbiamo avuto tempo per preparare questa partita sapendo che andiamo in trasferta sul campo di una squadra di alto livello – afferma il tecnico biancorosso – ma il lavoro che abbiamo fatto oltre a tornare utile per questa gara lo sarà anche nell’ottica del lungo periodo. I loro punti di forza sono la lunghezza del roster che consente di di avere come giocatore di massimo impiego Monaldi che ha 27 minuti di media, hanno due giocatori per ruolo, hanno la possibilità di abbassare e alzare i quintetti e quindi una squadra che può avere tante facce, che ha tanta energia da mettere in campo.
In casa hanno una grande efficienza per quanto riguarda campo aperto, secondi possessi e mezze transizioni quindi la nostra capacità di fermare la loro irruenza e la loro capacità di essere pericolosi nei primi 8 o 12 secondi sarà fondamentale così come la nostra capacità di di arginare i loro secondi tiri sarà un altro elemento chiave".