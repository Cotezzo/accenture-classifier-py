Il CEO di Tesla ha fiducia, ma ritiene che ci vorrà una buona dose di fortuna per vedere il pick-up elettrico già quest'anno
Secondo le date comunicate in fase di preordine, le prime versioni del Cybertruck, il pick-up elettrico di Tesla, dovrebbero arrivare entro il 2021, ma pare che il CEO Elon Musk non sia più tanto sicuro di queste date. È ciò che ha comunicato a margine della call sui dati finanziari del quarto trimestre 2020.

Secondo Musk le prime consegne potrebbero effettivamente arrivare entro la fine del 2021, ma solo in piccoli numeri e con una buona dose di fortuna. Queste le sue parole: Se saremo fortunati, saremo in grado di effettuare alcune consegne verso la fine di quest'anno, ma prevedo che la produzione di massa inizierà nel 2022.
Abbiamo completato quasi tutta l'ingegneria di Cybertruck. Quindi non stiamo più iterando a livello di centro di design o di progettazione. Il design è ultimato. Presto ordineremo l'attrezzatura necessaria per realizzare il Cybertruck. In realtà utilizzeremo macchinari Tesla ancora più grandi per il corpo posteriore di Cybertruck perché abbiamo, ovviamente, un veicolo più grande e ha un lungo pianale da truck. Quindi utilizzeremo una pressa da 8.000 tonnellate per la fusione del corpo posteriore rispetto a  quella da 6.000 tonnellate per il Model Y.
Musk fa riferimento alla presse giganti di produzione italiana (che abbiamo visto in azione in questo video) utilizzate per la prima volta per il telaio posteriore di Model Y, passato a un unico componente anziché diverse decine saldate insieme. La stessa pressa è stata mostrata in foto, sempre ieri, nella comunicazione sullo stato delle fabbriche.