Olanda, Heineken taglia 8000 posti di lavoro per crisi Covid 



10 febbraio 2021 Il produttore di birra olandese Heineken, pesantemente colpito dalla pandemia che ha provocato una perdita netta di 204 milioni di euro nel 2020 ha annunciato che taglierà 8mila posti di lavoro in tutto il mondo. L'anno scorso il numero uno al mondo del comparto della birra aveva registrato un utile netto di 2,1 miliardi di euro. "La pandemia Covid-19 e le misure governative continuano ad avere un impatto sui nostri mercati e sulla nostra attivita'", ha affermato il gruppo nel comunicato stampa presentando i risultati annuali. Secondo il ceo, Dolf van den Brink, il 2020 è stato "un anno di svolta e transizione senza precedenti" per il gruppo. Le vendite sono diminuite del 17% a 23 miliardi di euro, influenzate dalla chiusura di bar e ristoranti in molti paesi, ha anche detto Heineken, sottolineando che meno del 30% dei punti vendita erano attivi in Europa alla fine di gennaio. Heineken, che in ottobre aveva avvertito che sarebbe stata necessaria una ristrutturazione, ha annunciato che taglierà 8mila posti di lavoro in tutto il mondo "a seconda delle circostanze locali", ma cio' interessera' anche la sede di Amsterdam, si legge nella nota. Il gruppo produce e vende oltre 300 marche di birra e sidro, tra cui Heineken, Strongbow e Amstel, e impiega oltre 85.000 persone in tutto il mondo. 

https://www.rainews.it/dl/rainews/articoli/heineken-crisi-taglia-posti-lavoro-663c2d9f-4567-4e75-8f0e-8aecd857b9a2.html



Usa, Cina non trasparente, vogliamo vedere rapporto Oms
Dipartimento Stato: 'Lo faremo analizzare dai nostri esperti'

Redazione ANSA ROMA 
10 febbraio 202109:09 News 
(ANSA) - ROMA, 10 FEB - Il Dipartimento di Stato Usa ha accusato la Cina di non essere stata trasparente, "almeno fino a ora", sulle origini del coronavirus e ha chiesto di avere il rapporto dell'Oms per farlo analizzare "dai nostri esperti". 
    "Chiaramente, i cinesi, almeno finora, non hanno offerto la necessaria trasparenza di cui noi e la comunità internazionale abbiamo bisogno in modo che possiamo impedire che questo tipo di pandemie si ripresentino", ha detto il portavoce del dipartimento di Stato Ned Price in un briefing con i giornalisti pubblicato su Twitter.

https://www.ansa.it/sito/notizie/topnews/2021/02/10/usa-cina-non-trasparente-vogliamo-vedere-rapporto-oms_fbc0e29b-a3be-4885-b775-9a549ee1742c.html




Industria a picco nel 2020, produzione crolla dell'11,4%
E' secondo peggior risultato dopo il 2009. A dicembre -0,2% mese

Redazione ANSA ROMA 
09 febbraio 2021 
Il 2020 si chiude con una diminuzione della produzione industriale rispetto all'anno precedente dell'11,4%, il secondo peggior risultato dall'inizio della serie storica (che parte dal 1990), dopo la caduta registrata nel 2009. Lo indica l'Istat.

    La flessione, spiega l'Istituto di statistica, è estesa a tutti i principali raggruppamenti di industrie e, nel caso dei beni di consumo, è la più ampia mai registrata. 
    A dicembre 2020 si stima che l'indice destagionalizzato della produzione industriale diminuisca dello 0,2% rispetto a novembre. Corretto per gli effetti di calendario, l'indice complessivo diminuisce nel confronto annuo del 2,0% (i giorni lavorativi di calendario sono stati 21, contro i 20 di dicembre 2019). Nella media del quarto trimestre 2020 la flessione è dello 0,8% rispetto al trimestre precedente. 
https://www.ansa.it/sito/notizie/economia/2021/02/09/industria-istat-nel-2020-produzione-114_12f9d33c-a88a-4dca-a6da-c6f7b2e6c98d.html

L'impeachment di Trump: monito dei suoi legali, il rischio è distruggere il Paese
Ed evocano guerra civile. Ma per Senato processo è costituzionale

Redazione ANSA 
10 febbraio 2021
La battaglia nell'aula del Senato per il secondo storico impeachment nei confronti di Donald Trump è iniziata e segna una prima vittoria per l'accusa: la maggioranza dei senatori ha votato per la costituzionalità del processo, respingendo così la tesi secondo cui il Congresso non può decidere la condanna o meno di un ex presidente. Eppure dai legali del tycoon, che hanno bollato l'impeachment come un'operazione meramente politica, era arrivato un chiaro monito: attenzione, perché se l'impeachment va avanti si rischia di distruggere il Paese, come abbiamo visto una sola volta nel nostro Paese".
Parole forti, con un richiamo - sottolineano i media americani - alla guerra civile.
Del resto la seduta era iniziata con le drammatiche immagini dell'assalto al Congresso del 6 gennaio, montate dall'accusa e legate alle parole dell'ex presidente che nello stesso giorno nel corso di un comizio incitava la folla dei sostenitori a marciare sul Campidoglio. Un video crudo, violento, che alla fine ha lasciato in silenzio e quasi senza respiro tutti i senatori, democratici e repubblicani, a dimostrazione di come a distanza di oltre un mese quelle urla e quegli spari poco fuori l'aula facciano ancora paura. In molti hanno poi scosso la testa, anche tra i repubblicani, quando sono riecheggiate le parole di Trump che, riferendosi ai rivoltosi con il Capitol ancora in subbuglio, affermava: "Vi amo, siete veramente speciali". E poi quel commento su Twitter dell'ex presidente, rievocato sempre dall'accusa: "Questo è quello che accade quando una vittoria a valanga viene scippata a dei grandi patrioti".
Mai un presidente degli Stati Uniti ha dovuto subire la gogna della messa in stato di accusa per due volte. Ma stavolta The Donald sarebbe tutt'altro che preoccupato. Anzi, starebbe già pianificando il suo ritorno e meditando la vendetta contro i 'traditori' dentro e fuori il Congresso, a partire dai repubblicani che hanno votato contro di lui. Certo, per i prossimi giorni niente lunghe e rilassate sessioni sul green, o altre distrazioni del genere. Chiuso nel suo studio nella reggia di Mar-a-Lago, Trump già in queste ore segue senza pausa in diretta tv ogni passaggio del processo, pronto a eventuali contromosse e a dare istruzioni a distanza al suo team difensivo. Ma fiducioso che alla fine tutto si chiuderà con una nuova assoluzione, proprio come accadde lo scorso anno.
Del resto al momento i numeri sembrano giocare a suo favore: per condannare l'ex presidente almeno 17 senatori repubblicani dovrebbero votare con i 50 senatori democratici. E se il buongiorno si vede dal mattino, sono stati 45 quelli che il 26 gennaio hanno votato contro l'impeachment, ritenendolo incostituzionale. "Con questi numeri tutto quello che devo fare è giocare a golf, nient'altro", fu il commento a caldo di Trump. Che in effetti è sparito dai radar: nemmeno un'apparizione pubblica da quando il 20 gennaio ha lasciato la Casa Bianca. Per non parlare del vuoto lasciato su Twitter dopo essere stato bandito dalla piattaforma social. A suggerirgli una strategia di basso profilo sarebbero soprattutto la figlia Ivanka e il genero Jared Kushner, in queste settimane le persone a lui più vicine, trasferitisi anche loro in Florida.
Sotto pressione i cinque senatori che a fine gennaio avevano già votato per l'impeachment di Trump, a cui nelle ultime ore se ne è aggiunto un sesto che ha votato coi democratici a favore della legittimità del processo. I ben informati spiegano come l'ex presidente gliel'abbia giurata, pronto a mostrare il pugno di ferro una volta emerso vittorioso. Una vittoria che rafforzerebbe la sua posizione mettendolo in condizioni di assumere il controllo del partito, e di aprire una nuova stagione che potrebbe portarlo a correre per le presidenziali del 2024. Ma i senatori repubblicani monitorati e che rischiano di entrare nella lista nera del tycoon sono almeno 22: tutti quelli che in queste ore, stando alle dichiarazioni o alle voci, appaiono indecisi sul da farsi. Indecisi se forzare la mano e provare a imprimere una svolta al partito, portandolo oltre Trump, ma col rischio di ritrovarsi col cerino in mano, mettendo il loro destino nelle mani di un tycoon uscito nuovamente indenne dalla bufera. E con le elezioni di metà mandato nel 2022 che mettono in gioco un terzo dei seggi del Senato.
Nei prossimi giorni sarà la volta prima dell'accusa e poi della difesa: avranno 16 ore a disposizione per esporre le loro tesi. Si andrà quindi avanti per l'intero weekend, dopo che uno dei legali di Trump ha ritirato la richiesta di sospendere i lavori per la celebrazione dello Sabbath. Più importante fare in fretta, chiudere al più presto questo capitolo, soprattutto se da entrambe le parti non ci saranno testimoni. Un'esigenza di procedere rapidamente sentita anche da molti democratici e probabilmente dalla stessa Casa Bianca, che vedono questo processo come un ostacolo che rallenta l'attuazione delle priorità dell'agenda Biden, quella dei primi 100 giorni.
https://www.ansa.it/sito/notizie/cronaca/2021/02/09/al-via-il-processo-per-impeachment-a-trump-scontro-sulla-costituzionalita_011f884c-8579-4838-b2f8-3dc766656a78.html





Yemen: attacco Huthi in scalo saudita, aereo in fiamme
Velivolo ad uso civile incendiato all'aeroporto di Abha

Redazione ANSA RIYADH 
10 febbraio 2021 
Un aereo civile è stato dato alle fiamme in un attacco dei ribelli huthi dello Yemen in un aeroporto nel sud dell'Arabia Saudita. "Un vile attacco terroristico da parte della milizia Huthi è stato compiuto nell'aeroporto internazionale di Abha.
Un aereo civile all'interno dell'area aeroportuale è stato incendiato", ha reso noto la televisione di Stato Al-Ekhbariya citando le milizie della coalizione che combatte gli insorti. La coalizione non ha riferito di vittime e non ha reso noto come è stato effettuato l'attacco, ma all'inizio della giornata aveva riferito di aver intercettato due droni di tipo 'trappola esplosiva' nel sud. 
    L'attentato non è stato rivendicato dagli Huthi sostenuti dall'Iran. Ma i ribelli sembrano intensificare gli attacchi contro il regno e contro le forze yemenite sostenute da Riad dopo che gli Stati Uniti si sono mossi la scorsa settimana per rimuovere gli Huthi dalla lista dei gruppi terroristici. Gli Huthi hanno anche ripreso l'offensiva per conquistare l'ultima roccaforte settentrionale del governo yemenita di Marib, secondo una fonte governativa, che ha provocato la morte di decine di persone da entrambe le parti. 
https://www.ansa.it/sito/notizie/mondo/2021/02/10/yemen-attacco-huthi-in-scalo-saudita-aereo-in-fiamme_f8732920-f994-4ea1-95d9-3e1427f1690b.html

