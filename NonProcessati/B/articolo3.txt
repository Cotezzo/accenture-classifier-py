Giuseppe Conte si è dimesso dall'incarico di presidente del Consiglio e adesso si apre la complicata fase politica e costituzionale che si concluderà solamente quando un nuovo presidente del Consiglio e i suoi ministri giureranno nelle mani del presidente della Repubblica. Il primo passo sono appunto le dimissioni. E qui si può cominciare a discutere sul carattere di questa crisi di governo. Ha natura parlamentare o, come è accaduto molto spesso, è di natura extraparlamentare? In effetti Conte si è presentato davanti al Senato, dove ha ottenuto la fiducia e quindi si dovrebbe propendere per la seconda ipotesi. Una crisi nata da contrasti fra i partiti della coalizione di governo che non è stata sancita da un voto di sfiducia. Conte, comunicando a voce al capo dello Stato le sue intenzioni innesca il meccanismo che dovrà portare alla soluzione della crisi. Ma il presidente della Repubblica, come da prassi,  non firma il decreto di accettazione delle dimissioni, che deve essere controfirmato dallo stesso premier, e dunque il governo rimane in carica per il disbrigo degli affari correnti. Questo per la semplice previsione che un Paese non può restare senza un governo. Dunque l'avvio della crisi è stato sancito da un comunicato del Quirinale. Il Segretario generale della Presidenza della Repubblica, Ugo Zampetti, lo ha letto nel famoso salone delle Vetrate, aperto per l'occasione a giornalisti e troupe televisive. Zampetti ha annunciato che il presidente della Repubblica avvierà le consultazioni fra le forze politiche. Questo passo del Colle sgombra il campo da una delle ipotesi su cui si è ragionato in questi giorni: immediato reincarico a Conte. Evidentemente il presidente del Consiglio non ha garantito al Capo dello Stato l'esistenza di una nuova maggioranza basata su gruppi parlamentari pronti a votare la fiducia. A questo punto, come annunciato, il presidente della Repubblica stila un calendario degli incontri e domani pomeriggio apre le consultazioni fra i partiti politici. Anzi, secondo una prassi abbastanza recente, fra i gruppi parlamentari. Scelta che rende più veloce l'iter della crisi. Ma nulla impedisce di salire al Quirinale ai leader di partito che non sono parlamentari. Basti ricordare il piccolo show di Berlusconi nel 2018, quando non era più senatore, che si presentò al Quirinale nella delegazione del centrodestra e rubò la scena a Matteo Salvini, che illustrava le richieste fatte a Mattarella scandendo i diversi punti. Dopo una riunione che si è tenuta nel primo pomeriggio, il centrodestra ha deciso di salire al Quirinale con una delegazione unitaria. Mattarella, dunque ascolterà tutti, prenderà nota dei desideri delle forze politiche e in tempi abbastanza rapidi deciderà a chi affidare l'incarico di formare il nuovo governo.