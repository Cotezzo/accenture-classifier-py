MILANO - Gli appassionati di “Tutto Twitter minuto per minuto” possono tirare un sospiro di sollievo. Le elezioni Usa hanno fatto saltare il collegamento con il campo principale, quella Casa Bianca da cui l’ex-presidente Donald Trump guidava gli Stati Uniti a suon di cinguettii. Il suo posto è stato preso però da una nuova star all’altezza del predecessore: Elon Musk, numero uno di Tesla, il nuovo Re Mida di Wall Street che da qualche mese a questa parte detta il ritmo al mercato (sotto l’occhio sempre più attento delle autorità di controllo) a colpi di tweet.
L’esordio del tycoon sudafricano nel suo nuovo ruolo di Chiara Ferragni della finanza, a dire il vero, non è stato dei più fortunati. Nel 2018, quando ha annunciato urbi et orbi sul social di Jack Dorsey l’intenzione di togliere Tesla dal mercato con un’Opa a 420 dollari per azione, la Sec si era messa di traverso, multandolo di 20 milioni di dollari (e obbligandolo a lasciare gli incarichi operativi in azienda) per aver fatto decollare i titoli del gruppo con il suo cinguettio malandrino, distorcendo il mercato. Musk però non si è scoraggiato. Ha lasciato passare qualche tempo in cui ha usato i social solo per discettare di massimi sistemi. Poi, da fine 2020, è tornato alla carica su Twitter. Facendo Bingo.
Una benedizione digitale del nuovo oracolo dei mercati – complici i suoi 49 milioni di follower - vale oro. Il caso del Bitcoin è da scuola. Musk ha iniziato a sponsorizzarlo a livello subliminale inserendo l’hashtag #Bitcoin nel suo status di Twitter. Regalandogli un primo colpo di reni all’insù. Poi ieri ha fatto saltare il banco convincendo Tesla a comprarne 1,5 miliardi e facendo schizzare del 30% in poche ore la criptovaluta che stamane quota 47mila dollari contro i 10mila di novembre scorso. L’exploit della moneta virtuale è solo l’ultimo successo digital-finanziario del neo influencer.
Nelle ultime settimane ha dato una mano alla corsa di Gamestop, già spinta dall’impetuosa sponsorizzazione dei social come Reddit, twittando “Gamestonk” - come dire colpiamola con una raffica di colpi - e spingendone la capitalizzazione oltre i 10 miliardi di dollari (oggi è a 4). Etsy, mercatino online di oggetti vintage, è schizzato all’insù quando il numero uno di Tesla ha pubblicato la frase “Mi piace Etsy” accompagnata da un’immagine del suo cane con in testa un berrettino di Melvin il marziano dei Looney Tunes acquistato sul sito. Un omaggio al suo sogno di trasferirsi su Marte.
Ancora meglio ha fatto il Dogecoin, un’altra criptovaluta nata per prendere in giro il boom del settore  e utilizzata quasi solo a fini goliardici o benefici come la sponsorizzazione del team di Bob della Giamaica. Musk ha iniziato a sponsorizzarla su Twitter (“E’ la criptovaluta del popolo”). E da allora è salita del 1.600%  con il suo mentore che vagheggia già di un suo ruolo come “moneta del futuro”. L’effetto Musk, potere della distorsione dei social e della fretta genetica dei loro seguaci, è tracimata involontariamente anche su titoli di cui lui non immaginanva nemmeno l’esistenza. Signal Advice, società tecnologica Usa, è cresciuta del 5.000% dopo che il tycoon ha consigliato ai suoi follower di passare da Whatsapp a Signal, sito per chattare che non ha nulla a che vedere con l’azienda quotata a Wall Street. Lo stesso è capitato a Clubhouse Media, partita in netto rialzo dopo la sponsorizzazione di Musk all’omonimo social che oggi va per la maggiore. La Sec, spiazzata dall’effetto social sui mercati, assiste per ora basita a questi terremoti. Ma non è detto che possa muoversi a breve stroncando la promettente carriera del nuovo Twitter in chief della finanza Usa.