Lo scoppio ha squarciato il silenzio della notte di oggi (martedì 2 marzo): alle 4,30 l’esplosione di una bombola di gas ha distrutto il terzo e ultimo piano di una palazzina di piazza Verdi, nel cuore di San Bartolomeo al Mare, sventrando il tetto.

L’appartamento era di proprietà di una famiglia svizzera. Sono intervenuti i vigili del fuoco e  i carabinieri di Diano Marina.

Nell’esplosione è rimasto ferito un uomo, che si trovava nell’abitazione insieme alla madre. E’ stato soccorso e accompagnato prima al pronto soccorso del Santa Corona di Pietra Ligure e poi al Centro Grandi Ustionati di Sampierdarena con diverse ustioni sul corpo. Le sue condizioni sono state giudicate critiche.

Sgomberata in via precauzionale anche la palazzina accanto, occupata da una coppia, dal momento che l’edificio lesionato rischia di crollare. 
Sono in corso gli accertamenti per capire che cosa sia accaduto. Gli investigatori al momento indagano a 360 gradi. E stanno seguendo anche l'ipotesi dolosa. Potrebbe essersi trattato di un atto intimidatorio o di un tentativo di suicidio.

Determinante per la ricostruzione sarà la deposizione della persona ferita. 