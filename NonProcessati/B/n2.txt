Hololive Production è un'agenzia di idol virtuali, fondata nel 2018 dalla compagnia giapponese COVER Corp. Le sue vtuber sono veri e propri talenti attivi principalmente sulle piattaforme streaming YouTube e bilibili. La maggior parte di loro è composta da giapponesi, ma fra di loro ci sono anche youtuber cinesi e indonesiani. Esiste inoltre una divisione, chiamata Holostars, composta unicamente da vtuber maschili. Hololive conta al momento più di quaranta youtuber, suddivise per generazione in base alla loro data di debutto. Proprio nello scorso mese è stata introdotta la quinta generazione di hololiver giapponesi.

Le youtuber di Hololive intrattengono il loro pubblico tramite dirette, let's play, chat dal vivo, karaoke, video musicali e molto altro. Fin qui sembra tutto ordinario, del resto questo è ciò che fanno anche tanti altri streamer reali e virtuali. Ma allora perché sono diventate in poco tempo così amate e seguite anche qui da noi in occidente? La risposta è alquanto semplice: sono carine, simpatiche e... soprattutto fuori di testa! Vedere per credere.