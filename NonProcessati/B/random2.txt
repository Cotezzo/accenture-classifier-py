Dopo una lunga attesa anche il pubblico italiano potrà godersi il secondo capitolo di Wonder Woman. Il film, diretto da
Patty Jenkins e interpretato da Gal Gadot, sarà disponibile in video on demand a partire dal 12 febbraio

Wonder Woman 1984 arriverà in Italia venerdì 12 febbraio tramite piattaforme digitali. Finisce così la lunga attesa, da
parte del pubblico italiano, per il secondo film sull’eroina DC Comics diretto da Patty Jenkins e interpretato da Gal Gadot.


La pellicola sarà disponibile per l’acquisto e il noleggio premium su Amazon Prime Video, Apple Tv, YouTube, Google Play,
TIMVISION, Chili, Rakuten TV, PlayStation Store, Microsoft Film & TV e solo per il noleggio su Sky Primafila e Infinity.

Wonder Woman 1984 era stato inizialmente programmato per l’uscita nelle sale il 5 giugno 2020, e rinviato più volte a causa
della pandemia da coronavirus. Negli Stati Uniti il film è uscito in contemporanea nei cinema e in streaming su HBO Max il
25 dicembre 2020.


Questo nuovo capitolo della storia di Wonder Woman fa un balzo in avanti fino agli anni ‘80 e vede Diana Prince vivere
tranquillamente in mezzo ai mortali. Nonostante sia ancora in possesso di tutti i suoi poteri, mantiene un basso profilo,
occupandosi di antichi manufatti e agendo come supereroina solo in incognito. Diana però dovrà ben presto uscire allo
scoperto e fare appello alla sua saggezza, alla sua forza e al suo coraggio per salvare il genere umano da un mondo in
pericolo di vita a causa degli spietati Max Lord e Cheetah.

Nel cast sono presenti anche Chris Pine nel ruolo di Steve Trevor, Kristen Wiig nel ruolo di Cheetah, Pedro Pascal
interpreta Max Lord, Robin Wright è Antiope e Connie Nielsen dà il volto ad Hippolyta.

Jenkins ha diretto da una sceneggiatura scritta da lei stessa assieme a Geoff Johns e Dave Callaham, da un soggetto di
Jenkins e Johns. Accanto alla regista, dietro le quinte, confermati diversi membri della troupe del primo Wonder Woman, tra
cui il direttore della fotografia Matthew Jensen, la scenografa Aline Bonetto e la costumista Lindy Hemming.