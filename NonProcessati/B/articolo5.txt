
Recovery, Eurocamera approva il regolamento. Gentiloni: “Passo storico per tutti gli europei”. Il ‘sì’ della Lega spacca il fronte sovranista
Recovery, Eurocamera approva il regolamento. Gentiloni: “Passo storico per tutti gli europei”. Il ‘sì’ della Lega spacca il fronte sovranista
"Mentre i vaccini ci aiutano a uscire dalla crisi sanitaria, la Recovery and Resilience Facility porterà 672,5 miliardi di euro per sostenere l’uscita dalla crisi economica di persone, imprese e comunità", ha commentato soddisfatta la presidente della Commissione Ue, Ursula von der Leyen
Il Parlamento europeo ha approvato a larga maggioranza le regole che governano il Recovery and Resilience Facility del programma Next Generation Eu messo in campo dall’Unione europea per il contrasto alle conseguenze della pandemia di coronavirus nei vari Paesi Ue. Il testo sugli obiettivi, il finanziamento e le regole di accesso al dispositivo europeo ha ricevuto il via libera di 582 europarlamentari. Contrari 40 deputati europei, mentre sono state 69 le astensioni. A favore anche la Lega, come annunciato ieri dall’eurodeputato Marco Campomenosi, capo delegazione leghista a Bruxelles, e Marco Zanni, presidente del gruppo Identità e democrazia di cui fa parte il Carroccio, che con il suo ‘sì’ spacca il fronte dei sovranisti a Bruxelles.

Il gruppo di Identità e democrazia (Id) si è spaccato in tre tronconi tra i tedeschi di Alternative für Deutschland che hanno votato contro e i francesi del Rassemblement National di Marine Le Pen che si sono astenuti. Divisi anche i conservatori di Ecr, con Fratelli d’Italia che si è astenuta. Il Carroccio ha votato a favore come le delegazioni del Pd, M5S, Forza Italia e Italia Viva, come annunciato ieri. Favorevole tutto il Ppe, S&D, Renew Europe, Verdi e parte della sinistra Gue.

La presidente della Commissione europea, Ursula von der Leyen, ha espresso soddisfazione per il voto della plenaria: “Accolgo con favore il voto del Parlamento su Recovery and Resilience Facility, il cuore di Next Generation Eu – ha scritto su Twitter – Mentre i vaccini ci aiutano a uscire dalla crisi sanitaria, la Recovery and Resilience Facility porterà 672,5 miliardi di euro per sostenere l’uscita dalla crisi economica di persone, imprese e comunità”. Con il meccanismo si “investirà nel rendere l’Europa più verde, più digitale, più resiliente, a vantaggio di tutti a lungo termine”, ha aggiunto. Il commissario agli Affari Economici, Paolo Gentiloni, parla di “passo storico”, una “opportunità unica da cogliere per cambiare le nostre economie per il bene di tutti i cittadini europei”.