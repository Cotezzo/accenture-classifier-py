Nato a Misericordia, in provincia di Arezzo, il 27 ottobre 1952, Roberto Benigni debutta a vent'anni al teatro dei Satiri di Roma con 'I burosauri', diretto da Donato Sannini, comparendo in scena travestito da ufficiale dei dragoni. Successivamente scrive insieme a Giuseppe Bertolucci il monologo 'Cioni Mario di Gaspare fu Giulia', presentato con successo all'Alberichino di Roma.
Con la sua esuberanza gestuale e verbale, il Cioni Mario-Roberto Benigni approda presto in televisione, a Onda libera, e nel 1977 debutta sul grande schermo in Berlinguer ti voglio bene (1977), diretto da Giuseppe Bertolucci. Subito dopo Benigni s'improvvisa bizzarro critico cinematografico nel salotto televisivo di 'L'altra domenica' e poi interpreta uno dietro l'altro, La luna, I giorni cantati, Chiaro di donna, Chiedo asilo e Letti selvaggi, tutti usciti nel 1979. Dopo essere apparso ne Il pap'occhio (1980) di Renzo Arbore e ne Il minestrone (1981) di Sergio Citti, Roberto Benigni passa finalmente dietro la macchina da presa nel 1983, dirigendo la sua compagna Nicoletta Braschi in Tu mi turbi, seguito l'anno successivo dall'irresistibile Non ci resta che piangere, interpretato e diretto a quattro mani con l'indimenticabile Massimo Troisi. Nel 1988 il clown toscano sbanca i botteghini italiani con Il piccolo diavolo, mentre nel 1990 affianca Paolo Villaggio sul set de La voce della luna, ultimo e sconsolato lavoro del maestro Fellini.
Dopo il successo di Johnny Stecchino (1991), Benigni è il protagonista de Il figlio della Pantera Rosa (1993) di Blake Edwards, poi dirige e interpreta Il mostro (1994) e infine commuove il mondo intero con il fortunatissimo La vita è bella (1997), cinque Nastri d'Argento e tre premi Oscar, tra cui quello per il miglior attore protagonista, annunciato sul palco dell'Academy Awars da una commossa quanto incredula Sophia Loren.
Dopo aver accompagnato le gesta di Asterix e Obelix contro Cesare (1999), Roberto Benigni si è buttato a capofitto nell'impresa di raccontare la storia del più famoso burattino del mondo, dirigendo e interpretando il suo Pinocchio (2001), uscito nelle sale nell'ottobre del 2002 e accolto con il solito calore dal pubblico italiano ma con alcune critiche da parte della stampa.

Tornato sul grande schermo con La tigre e la neve, film ambientato in Iraq durante la guerra, Benigni ha realizzato un'opera di invito alla pace e di omaggio alla poesia, incarnato dal suo protagonista, un poeta moderno sempre interpretato da Benigni. Nella prima scena onirica del film immagini di poeti del passato partecipano al matrimonio di Benigni con la Braschi accompagnati da Tom Waits al pianoforte.