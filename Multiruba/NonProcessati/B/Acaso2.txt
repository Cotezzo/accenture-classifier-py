Era l’11 dicembre 2006 quando a Erba, in provincia di Como, fu compiuta una delle stragi più efferate nella storia della nostra Repubblica. Un omicidio multiplo divenuto tristemente noto per l’uccisione di un bambino di poco più di due anni, Youssef Marzouk, figlio di un’altra delle quattro vittime della strage, Raffaella Castagna, e del marito tunisino Azouz Marzouk, non presente sul luogo del crimine al momento della mattanza. Assieme a loro, furono uccisi anche la madre di Raffaella Castagna e nonna del piccolo Youssef, Paola Galli, e la vicina di casa della famiglia Marzouk, Valeria Cherubini. Unico superstite fu Mario Frigerio, marito di Valeria Cherubini, che venne colpito a morte ma sopravvisse al massacro, rivelandosi così un testimone chiave nelle indagini per trovare gli assassini. Una richiesta che "non poggia su alcun elemento di fatto o logico", ma che invece "si limita a rappresentare il rinvenimento di altri reperti, rispetto a quelli che erano già stati distrutti". Così la prima sezione penale della Cassazione, condividendo le motivazioni già espresse dalla Corte d'assise di Como, definisce l'istanza della difesa di Olindo Romano e Rosa Bazzi, condannati in via definitiva all'ergastolo per la strage di Erba - in cui morirono nel 2006 Raffaella Castagna, il figlio Youssef di due anni, la nonna Paola Galli e la vicina di casa Valeria Cherubini - di compiere accertamenti su nuovi reperti trovati sul luogo del delitto. "Il successivo rinvenimento, dopo la distruzione di larga parte del materiale in sequestro, di un'ulteriore porzione dei reperti - osservano i giudici di piazza Cavour - non implica affatto che non fosse stato possibile, come neppure la difesa deduce, esaminarli in precedenza". Nella sentenza depositata oggi, con la quale spiega perché, lo scorso 17 novembre decise di rigettare il ricorso della difesa, la Suprema Corte boccia quindi anche le richieste difensive di poter accedere ai server della procura dove sarebbero conservate tracce audio originali di intercettazioni: "La richiesta è meramente esplorativa - si legge nel documento - poiché assume l'esistenza di registrazioni delle quali, tuttavia, non vi è traccia perché non sono indicate nei relativi brogliacci: la natura esplorativa della richiesta emerge dallo stesso tenore dell'istanza che si limita ad ipotizzare che possano emergere conversazioni utili a smentire la credibilità del teste escusso al dibattimento". Secondo la Corte, che definisce "ragionevole ed equilibrata" l'ordinanza con cui i giudici di Como avevano già respinto la richiesta di nuovi accertamenti - avanzata dalla difesa al fine di proporre un'istanza di revisione del processo - "la ricerca del motivo che avrebbe indotto una delle vittime ad accusare uno dei ricorrenti non varrebbe a superare la testimonianza della stessa vittima, la cui credibilità è stata accertata con sentenza passata in giudicato": l'esistenza di tali conversazioni "è solo ipotizzata", conclude la sentenza, "mentre la responsabilità degli imputati è stata affermata anche in forza della confessione dai medesimi resa".