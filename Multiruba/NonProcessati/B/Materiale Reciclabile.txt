Il riciclo “si fa strada”  Uno sguardo verticale alla tecniche di riciclo applicate alla realizzazione dei nuovi manti stradali
La strada, una linea nera di asfalto che solca in modo indelebile territori una volta incontaminati, è da sempre connessa al campo semantico dell’impatto ambientale. La prevaricazione dell’uomo nei confronti del paesaggio naturale comincia sempre con la costruzione di una nuova strada. Lungo le strade nascono le case, le città e gli agglomerati urbani. Lo sviluppo dei paesi industrializzati, ormai dichiaratamente orientato verso tematiche sostenibili e rinnovabili, non può prescindere dalla necessità della movimentazione carrabile di uomini e materiali. Eppure, senza lanciarsi in teorie avveniristiche che strizzino l’occhio alla cospicua riduzione del trasporto su gomma, la costruzione di strade con tecnologie ecosostenibili invade ormai una vasta branca degli studi scientifici in materia di riduzione degli impatti ambientali sul territorio.

Il Decreto Ministeriale del Ministero dell’Ambiente n° 53 dell’ 8 Maggio 2003, impone una quota minima del 30% per l’utilizzo di prodotti ottenuti da materiali riciclati da applicare nella realizzazione di beni e manufatti destinati ad opere pubbliche. La circolare ministeriale n° 205 del 15 luglio 2005 chiarisce le disposizioni del decreto, fornendo le definizioni e le caratteristiche tecniche minime dei materiali riciclati che dovranno essere utilizzati nella realizzazione di opere edili e stradali.

 FRESATO RICICLATO In generale gli interventi pubblici destinati alla manutenzione o al rifacimento di strade esistenti sono orientati alla ricostituzione degli strati superficiali del pacchetto stradale, il tappetino di usura e lo strato di collegamento. I due layer stradali vengono rimossi da una fresa meccanica che, con l’ausilio di un tamburo rotante con asperità in acciaio, demolisce e frantuma la pavimentazione. I materiali di scarto che provengono da questa operazione non sono considerati rifiuti, così come definiti dal Codice dell’Ambiente (d.lgs 152 2006), ma sottoprodotti, materiali per i quali non sussiste l’obbligo del disfacimento in quanto riutilizzabili per processi industriali successivi. La legislazione italiana, in linea con altre normative estere, con una sentenza del Consiglio di Stato del 2013, eleva il fresato di asfalto a materiale riutilizzabile.