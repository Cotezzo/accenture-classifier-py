Londra vuole tassare l'acqua minerale europea per meglio difendere le proprie ostriche. E' guerra dell'acqua tra il Regno Unito e l'Unione europea. Il governo di Boris Johnson potrebbe decidere di mettere fine a un certo numero di accordi di continuità conclusi con Bruxelles non riuscendo a raggiungere un'intesa sul difficile dossier della mitilicoltura. Ad esempio è all'esame di alcuni ministri britannici la possibilità di introdurre restrizioni sull'importazione di acqua minerale e di sementi per le patate dall'Unione europea.
Le discussioni sono cominciate dopo che la commissione europea ha annunciato che il divieto di esportare ostriche, vongole, capesante e cozze provenienti da alcuni allevamenti britannici diventerà permanente in ragione del nuovo statuto del Paese.

Il governo britannico ha reagito annunciando l'intenzione di offrire ulteriore sostegno finanziario all'industria della pesca e della mitilicoltura che attualmente si aggira intorno a 23 milioni di sterline (26,6 milioni di euro).

I criteri di ammissibilità saranno ampliati per le imprese specialmente per quelle che producono molluschi e crostacei che hanno accusato problemi di esportazione dopo la Brexit e che ora sono in sofferenza anche a causa della caduta della domanda dovuta alla pandemia di covid-19.