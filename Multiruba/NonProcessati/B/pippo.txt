Il 2020 è stato sicuramente l'anno più complicato per spendere i 500 euro del bonus Cultura, considerando che la maggior parte delle attività culturali acquistabili, come biglietti per cinema e teatri, sono state inaccessibili per diversi mesi a causa della pandemia di coronavirus e le conseguenti restrizioni. Vista la crisi e le misure anti-Covid ancora in corso, i giovani potranno spendere principalmente il bonus in libri e corsi online, ma anche in audiolibri e dischi musicali. 

La scadenza del 28 febbraio interessa solo coloro che, oltre a rispettare i requisiti, risulteranno registrati sul sito ufficiale 18app attraverso le proprie credenziali SPID. Chi non si è registrato entro il 31 agosto 2020 purtroppo non potrà più approfittare del bonus.

Cos'è il bonus Cultura
L'accesso al bonus Cultura, noto anche come 18app, è disciplinato da un apposito decreto del Ministero dei Beni culturali, in vigore dal 5 marzo 2020, che definisce i criteri per l'assegnazione del bonus, in base a quanto previsto dalla legge di Bilancio 2019.

Scopo della misura è promuovere lo sviluppo della cultura e la conoscenza del patrimonio culturale attraverso l'assegnazione di una carta elettronica del valore di 500 euro per l'acquisto di: 

biglietti per rappresentazioni teatrali e cinematografiche e spettacoli dal vivo; 
libri;
titoli di accesso a musei, mostre ed eventi culturali, monumenti, gallerie, aree archeologiche, parchi naturali; 
musica registrata;
corsi di musica;
corsi di teatro;
corsi di lingua straniera;
prodotti dell'editoria audiovisiva.
La carta è concessa ai residenti nel territorio nazionale in possesso, dove previsto, di permesso di soggiorno in corso di validità, che hanno compiuto 18 anni nel 2019.

Come funziona la card da 500 euro per i diciottenni
Per utilizzare la carta, realizzata in forma di applicazione informatica, i giovani dovevano registrarsi entro il 31 agosto 2020, usando le credenziali del sistema SPID, sul portale  

La carta è utilizzabile, entro il 28 febbraio 2021, per acquisti sia online che in negozio, presentando il proprio codice di riferimento all’esercente che a sua volta deve risultare registrato a 18app. 

La carta viene usata attraverso buoni di spesa individuali e nominativi che possono essere spesi esclusivamente dai giovani che si sono registrati sull'apposito portale.

I buoni, ad esempio, possono essere spesi per l'acquisto di libri, eBook Kindle, audiolibri, CD e Vinili, DVD e Blu-ray su Amazon.

Regolamento recante i criteri e le modalità di attribuzione e di utilizzo della Carta elettronica, prevista dall'articolo 1, comma 604, della legge 30 dicembre 2018, n. 145 (Gazzetta ufficiale n. 41 del 19 febbraio 2020)

Manovra 2021, diminuisce il budget per bonus cultura
L'iniziativa è stata confermata sia nella legge di Bilancio 2020 che nell'ultima Manovra, ma con meno risorse. Infatti, se per il bonus cultura riservato ai nati nel 2001, il Governo aveva stanziato 160 milioni di euro, la misura riconfermata nella Manovra 2021 vede assottigliarsi il budget a disposizione. 

Scende a 150 milioni di euro il plafond per i neo maggiorenni, senza però prevedere una riduzione dell'importo del bonus Cultura. Il Mibact, infatti, conta di continuare a garantire il valore di 500 euro intervenendo con qualche correttivo al bilancio dello Stato.