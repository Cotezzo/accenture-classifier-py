In un annuncio che ha un po’ dell’incredibile assistiamo oggi alla prima sospensione per motivi politici di non una ma ben due Virtual Youtuber. COVER, l’agenzia di talenti responsabile del progetto di youtuber virtuali giapponesi (e da poco non più solo giapponesi) Hololive, con decine di streamer sotto la propria ala e un business milionario ormai mondiale che ha visto il recente debutto di streamer in lingua inglese, ha rilasciato oggi un comunicato stampa decisamente particolare.

Al suo interno viene annunciato che Akai Haato (soprannominata dai fan Haachama), della prima generazione di Vtuber Hololive, e Kiryu Coco, appartenente invece alla quarta generazione, sono state sospese per tre settimane dall’attività di streaming per avere, durante una trasmissione su YouTube e BiliBili tenuta in giapponese (l’equivalente cinese della piattaforma di condivisione video), “divulgato informazioni confidenziali sui dati demografici dei propri canali” e “pronunciato frasi offensive nei confronti degli abitanti di una certa regione“.

Andando a rivedere le registrazioni, i fan hanno potuto capire in fretta qual è stata la causa scatenante di questa decisione improvvisa: l’essersi riferite, analizzando i dati analitici del proprio canale, agli spettatori provenienti da Taiwan come appunto a spettatori provenienti da Taiwan come nazione, e non come provincia cinese, come la stessa pagina di Analytics mostra. Per questo motivo il loro canale è stato in fretta e furia censurato e bandito da BiliBili. In una situazione similare ma non altrettanto pubblicizzata come quella di Hong Kong, anche l’isola di Taiwan reclama da tempo la propria indipendenza dalla Cina continentale, che invece vi si riferisce come una semplice regione a statuto speciale beneficiaria quindi di una maggiore autonomia. E’ lo stesso motivo per cui spesso anche in ambito eSports ci si riferisce al gruppo di isole come “Chinese Taipei“.

Il gruppo COVER si è scusato dapprima con un comunicato stampa in giapponese, poi tradotto in inglese, che vi riportiamo integralmente qui sotto con una nostra traduzione.