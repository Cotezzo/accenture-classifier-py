Prendere un classico della letteratura francese e trasformarlo in una delle serie tv più viste di inizio 2021. È quello che ha fatto Netflix con Lupin, il telefilm con Omar Sy nei panni di Assane Diop, un uomo alla ricerca della verità dietro alla morte prematura del padre, ingiustamente accusato di aver rubato un collier preziosissimo.

Per smascherare il colpevole, intesse una geniale trappola, fatta di furti spettacolari, inseguimenti e giochi d’astuzia, tutti ispirati alle gesta del ladro gentiluomo di Maurice Leblanc. Niente è mai come appare. E Assane non è esattamente il nuovo Arsenio Lupin, anche se ne condivide l’eleganza, l’arguzia, le buone intenzioni.

In soli cinque episodi, la narrazione procede con ritmo incalzante, diverte e intriga. E ci fa viaggiare in Francia. Eccoci allora accanto ad Assane a girare tra le sale di un Louvre insolitamente svuotato dai turisti, meraviglioso di notte. Soli, davanti al sorriso enigmatico della Monna Lisa o alle Nozze di Cana dipinte dal Veronese. E poi la Tour Eiffel inquadrata all’alba, la corsa sui tetti di Parigi, i negozi di antiquariato. Per arrivare infine con la famiglia Diop a passeggiare lungo la spiaggia di Etretat, in Normandia, con le scogliere bianche dipinte dagli impressionisti e la casa di Maurice Leblanc a due passi.

Se non l’avete ancora fatto, è il momento di vedere questa nuova serie tv Netflix: con puntate di circa 40-50 minuti l’una, vi farà passare un weekend spensierato. Se invece siete tra quelli che aspettano la stagione due, qui vi raccontiamo le curiosità sulla serie tv, sulle location, i libri e i manga, e alcune anticipazioni.

Dove vederla: Netflix, dall'8 gennaio 2021

Nuove serie tv Netflix: gli aggiornamenti di gennaio 2021
Dopo un fine 2020 scoppiettante, segnato dall’incredibile successo de La Regina degli Scacchi, che in breve tempo è diventata la serie tv più vista su Netflix, tutt'ora nella top 10 di diversi Paesi del mondo (qui trovate trama e tutte le curiosità sulla serie), e la chiacchieratissima serie tv Bridgerton, che ha lanciato un nuovo sex symbol, il catalogo Netflix di gennaio non ha grandi novità per gli amanti della serialità.

Ma si può sempre recuperare qualche vecchio titolo da vedere. Magari iniziando la saga di The Crown, arrivata alla quarta stagione, recuperando Unorthodox e Ozarc. O dedicandosi a un rewatch di Peacky Blinders: la serie tv con Cillian Murphy sui fratelli Shelby, si arricchirà “presto” di un nuovo capitolo, visto che sono da poco iniziate le riprese della sesta stagione. Non vediamo l’ora.

E poi c’è la giapponese Midnight Diner, la produzione giapponese-inglese Giri/Haji, le spagnole I Favoriti di Mida e Il caos dopo di te, la francese Chiami il mio agente. Si ride con la brillante coppia formata da Michael Douglas e Alan Arkin, protagonista in Il metodo Kominsky, e con le ragazze del wrestling di Glow.

Nelle prossime card, vi suggeriamo anche le migliori serie tv da vedere su Sky. A partire dalla serie tv-evento con Nicole Kidman e Hugh Grant, The Undoing, un thriller psicologico ambientato a New York che si guarda d’un fiato.

Voliamo poi a Berlino con l'intrigante Babylon Berlin, tre stagioni ambientate ai tempi della repubblica di Weimar, e con Deutschland 89, lo spionaggio ai tempi della Guerra Fredda. E poi ci sono i nuovi episodi di His Dark Materials – Queste oscure materie 2, di Tin Star e la nuovissima Baghdad Central. 

Su Amazon Prime Video, da non perdere l'enigmatica Tales from the Loop, mentre a dicembre ha debuttato l'attesissimo El Cid, con protagonista Jaime Lorente, l'attore che interpreta Denver, ne La Casa di Carta. Da vedere in attesa di sapere di più sull'attesissima serie tv ispirata a Il Signore degli Anelli di J.R.R. Tolkien, che Amazon ha annunciato nelle scorse settimane: gli attori sono attualmente sul set in Nuova Zelanda.