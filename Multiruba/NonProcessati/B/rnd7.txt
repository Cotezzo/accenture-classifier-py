I tavoli sembrano dipinti con audaci pennellate. Invece, come tutti i progetti del creativo belga, sono fatti con materiali di scarto. Frigoriferi, plastiche varie, vecchi cd e dvd vengono sbriciolati, pressati e ricomposti per diventare sedute, coffee table, lampade e vasi dall’aspetto irresistibile. A tu per tu con il pioniere del riciclo creativo
 

“Life in plastic is fantastic”, cantavano gli Aqua in Barbie girl, hit planetaria di fine Anni 90. All’epoca il designer Dirk van der Kooij, classe 1983, era poco più che un ragazzino ma quella variopinta dimensione ultra pop ha affascinato anche lui fin dai tempi in cui, da studente alla Design Academy Eindhoven, si è innamorato della stampa 3D a bassa risoluzione. «Ho sempre voluto realizzare arredi» – racconta – ma, soprattutto, ha guardato al futuro cercando il modo per riutilizzare la plastica, «così spesso svalutata per la sua capacità di imitare».

Per il creativo olandese quel che conta è il punto di partenza, proprio i macchinari che ha sviluppato per ottenere quel che fa utilizzando come materia prima l’interno di vecchi frigoriferi, i pannelli trasparenti dei lucernari o gli stampi industriali per il cioccolato. 

Un ciclo creativo consapevole, che si traduce in sedute, tavoli, lampade e vasi sostenibili e dall’estetica irresistibile, composti da strisce di materiale multicolore, strati su strati di polistirene fuso ed estruso da un ugello collegato a un braccio robotico.

Ultimamente sono entrati in scena anche i superati CD e DVD: sbriciolati, pressati e ricomposti per una seconda vita in solide lastre simili a pietra come quelle che formano il Discography Table, per il quale i clienti sono invitati a contribuire con la propria collezione di dischi che andranno a formare il piano del tavolo.

La plastica riciclata, proprio come il legno, porta i segni della sua storia. Per questo l’aspetto finale degli oggetti «è di difficile controllo sebbene sia proprio questa la gioia di lavorare con materiale di recupero». Forme e colorazioni rimangono un aspetto secondario per Dirk, conseguenza dei materiali originali e forzate dai limiti operativi dei macchinari, anche se una certa elementarità concorre sinergica alla bellezza dei pezzi.

Come accade per lo sgabello Stopstool o con le scaglie del tavolo Meltingpot Table, prodotto di doppio riciclo perché realizzato con scarti ed errori di produzione e nel quale la colorista Pip Atkinson dispone la composizione creando a mano tavoli che sono pezzi unici.

Sono ormai 10 anni che col suo Studio Kooij, appena fuori Amsterdam, da pioniere del riciclo Dirk è diventato un esperto riferimento dell’argomento, con all’attivo decine di mostre e collettive, i suoi pezzi nelle collezioni permanenti del Vitra Design Museum e del Design Museum di Londra, e nelle case di un gruppo trasversale di celebrity, dalla designer Faye Toogood, la DJ planetaria Peggy Gou o dell’atleta olimpionico e attore Gus Kenworthy.

Il “mago del riciclo” rifugge dalle definizioni: non si sente un artigiano e nemmeno un designer: «Forse più un artista», per quell’azione del creare che gli è congeniale. «Il successo è arrivato sotto forma di pelle di elefante: un processo che vede i fogli di plastica raggrinzirsi e ritirarsi, per poi essere modellati a mano in un oggetto o in un arredo. Il risultato è organico e duramente combattuto», afferma. 

Combinando tecnologia, macchinari e manifattura, è stato in grado di promuoverlo in “onesto ornamento”, con circa 29 tonnellate di materiali recuperati ogni anno trasformati in preziosi oggetti di design, durevoli e a loro volta riciclabili, da ordinare direttamente sul suo sito.