Il Parlamento Europeo ha approvato il Recovery Fund
Ha votato a favore anche la Lega: nei prossimi giorni arriverà la ratifica del Consiglio, poi entrerà ufficialmente in vigore

 (European Union/Xinhua via ZUMA Press)
Il Parlamento Europeo in sessione plenaria ha approvato in via definitiva il Dispositivo per la ripresa e resilienza, il serbatoio principale del cosiddetto Recovery Fund, lo strumento europeo per bilanciare la crisi economica innescata dalla pandemia da coronavirus. Il voto si è tenuto martedì sera ma l’esito è stato comunicato mercoledì mattina: hanno votato a favore 582 parlamentari europei su 691 votanti. L’approvazione era scontata: avevano annunciato voto favorevole tutti i principali gruppi politici. Nei prossimi giorni, l’approvazione del Dispositivo sarà ratificata anche dal Consiglio dell’Unione Europea, l’organo che comprende i rappresentanti dei 27 governi dei paesi membri, e poi entrerà ufficialmente in vigore, probabilmente la settimana prossima.

Il Dispositivo prevede fondi per 672,5 miliardi di euro da distribuire entro il 2027, di cui 312,5 miliardi di sussidi e 360 miliardi di prestiti a basso tasso di interesse: cioè la stragrande maggioranza dei 750 miliardi previsti per il cosiddetto Recovery Fund, il cui nome ufficiale è Next Generation EU.

Il testo votato è stato frutto di un compromesso trovato a metà dicembre fra Parlamento Europeo e Consiglio dell’Unione Europea che comprendeva anche un accordo sul nuovo bilancio pluriennale dell’Unione Europea per il 2021-2027.