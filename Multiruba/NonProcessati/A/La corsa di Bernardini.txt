La corsa di Bernardini per 4ALL e Leonardo
-----------------
In bicicletta da Treviso a Roma per sensibilizzare alla causa della disabilità e raccogliere fondi 
per le cure di un bambino
La parola chiave è accettazione. Farla propria per svoltare. Accettare sé stessi per quello che si è, 
e gli altri per quello che sono. Nel primo caso significa reagire ai cambiamenti che la vita preserva, 
in modo più o meno traumatico: non rassegnarsi ma pensare a come fare le cose, diversamente ma farle. 
Del secondo ne parla Bernardo Bernardini quando sottolinea: “Con questa iniziativa intendiamo catalizzare 
sempre più l’attenzione dell’opinione pubblica sul tema della disabilità, attivando un processo di 
consapevolezza che porti all’accettazione non commiserevole dell’invalido e alla sua valorizzazione in 
quanto uomo”. Eccola la diversità per quello che dev’essere: fonte di arricchimento. 
E non per quello che talvolta - o spesso - è: causa di pregiudizi.

VIAGGIO A ROMA—Ed eccolo il motore interiore che ti fa andare oltre, come durante quel viaggio a Roma 
“con la volontà di intraprendere un itinerario ricco di significati, per portare un messaggio 
universale di integrazione, di coraggio e testimoniare come nella vita si possono raggiungere obiettivi 
che si pensano impossibili anche partendo da situazioni difficili, in cui si perde la speranza e tutto 
sembra crollarci addosso”. Ne sa (più di) qualcosa Bernardo che a 19 anni si è risvegliato su un letto di 
ospedale: la sera del 19 luglio 1996 era un giovanissimo pilota in addestramento che aveva nel cuore il 
sogno di entrare in Aeronautica ma “il mio aereo improvvisamente è andato in avaria precipitando al suolo. 
Lo schianto è stato terribile e mi ha spezzato la colonna vertebrale, portandomi via il sogno 
di poter un giorno pilotare un aereo militare. Ho dovuto fare i conti con l’idea di rimanere per tutta la vita 
inchiodato a una sedia a rotelle. Ma, nonostante le ovvie difficoltà iniziali, non ho mai permesso 
che la cattiva sorte potesse avere la meglio su di me e, prima ancora di poterlo fare con le mie gambe, 
mi sono rialzato in piedi con la mente e con il cuore”.
