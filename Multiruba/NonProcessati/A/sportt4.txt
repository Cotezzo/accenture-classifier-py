Un altro passo falso per Utah, dominatrice assoluta di questa prima fase della stagione, mentre centrano il successo le prime della classe della Eastern Conference, ovvero Philadelphia e Brooklyn, fra l'altro capace di sfatare un tabù quasi ventennale sul parquet di San Antonio. Ecco le principali indicazioni emerse nelle sette partite del turno di regular season Nba andato in scena nella notte italiana.
Incappano nella seconda battuta d'arresto nelle ultime tre gare i Jazz, comunque la miglior squadra della Lega fin qui con un bilancio di 27 vittorie e 8 sconfitte che vale il comando a Ovest. Sono stati i New Orleans Pelicans, a sorpresa, a mettere alle corde la prima della classe, imponendosi per 129-124, trascinati da Zion Williamson che ha firmato 26 punti e 10 rimbalzi, con stesso bottino personale anche per Brandon Ingram. L'azzurro Nicolò Melli resta ancora in panchina senza vedere il campo nell'affermazione di New Orleans (15-19, 11° posto a Ovest), che piega Utah dopo aver dissolto anche un vantaggio di 17 lunghezze nell'ultimo quarto. Tra gli ospiti non bastano 31 punti di Bojan Bogdanovic, top-scorer dell'incontro.
Shake Milton con 26 punti e Furkan Korkmaz con 19 spingono al successo i Philadelphia 76ers per 130-114 sugli Indiana Pacers. Dopo la sconfitta di sabato notte contro i Cavaliers, i Sixers (23-12 in stagione e primato a Est) rialzano la testa andando subito avanti 33-32 dopo il primo parziale e aumentando il gap all'intervallo lungo (72-55). Spinti dai canestri di Joel Embiid, autore di 24 punti a cui aggiunge pure 13 rimbalzi, e Ben Simmons (18 punti e 6 rimbalzi), la capolista della Conference orientale accelera arrivando dopo il terzo quarto a +28, per poi gestire e chiudere a +16. Per i Pacers (15-18 in stagione, 9° posto a Est) il migliore a canestro è Malcolm Brogdon con 20 punti.
Grande risultato, almeno per gli annali della franchigia, quello dei Brooklyn Nets, che dopo ben 19 anni sono riusciti ad espugnare il campo dei San Antonio Spurs con il punteggio di 124-113 dopo un overtime. Un successo facilitato dalle prodezze del 'barba' James Harden, autore di una spettacolare 'tripla doppia' da 30 punti, 15 assist e 14 rimbalzi. E così i Nets consolidano la seconda piazza a Est (23-13) rimanendo in scia a Philadelphia.
Prosegue la risalita dei Dallas Mavericks (17-16, nona posizione a Ovest), che colgono l'ottava affermazione nelle ultime dieci partite con il 130-124 sul campo degli Orlando Magic sfruttando la vena realizzativa di Luka Doncic, a referto con un bottino personale di 33 punti. Nelle altre gare colpo dei Cleveland Cavs in casa dei Rockets per 101-90 e vittoria esterna anche per i Denver Nuggets sui Chicago Bulls per 118-112, sulla spinta di Nikola Jokic autore di 39 punti, 14 rimbalzi e 9 assist. Completa il quadro il successo casalingo dei Portland Trail Blazers sui Charlotte Hornets per 123-111.
Gli Atlanta Hawks hanno annunciato di aver sollevato dall'incarico l'allenatore Lloyd Pierce, che paga l'inizio insoddisfacente di stagione (14-20 il bilancio fin qui, 11° posto nella Eastern Conference). "Vorremmo ringraziare Lloyd per il suo duro lavoro e impegno non solo per gli Hawks ma anche per la città di Atlanta - le parole di Travis Schlenk, presidente della franchigia - Abbiamo grandi aspettative per la nostra squadra in campo e crediamo che apportando questo cambiamento ora possiamo ottenere una buona seconda metà della stagione". Secondo ESPN a subentrare al 44enne coach, che guidava gli Hawks dal 2018, dovrebbe essere Nate McMillan, ex allenatore di Indiana, che era il vice di Pierce. Atlanta, che non disputa i play-off dal 2017, si era mossa notevolmente sul mercato per rafforzare la sua rosa attorno alla giovane stella Trae Young e all'ala John Collins, con gli arrivi di Clint Capela, Danilo Gallinari e Rajon Rondo che, però, hanno dovuto saltare parecchie partite per infortuni.
