Boston conquista San Francisco e batte Golden State, malgrado uno straordinario Steph Curry da 38 punti. Fred VanVleet, invece, ne firma 54 e trascina i suoi Toronto Raptors al successo sul campo degli Orlando Magic. Indiana travolge Memphis con la coppia di stelle formata da Domantas Sabonis e Malcolm Brogdon, mentre Portland vince in grande stile a Washington, riscattando la brutta sconfitta subita contro i Milwaukee Bucks. Infine, vittoria anche per gli Utah Jazz, che superano a Salt Lake City i Detroit Pistons.
Golden State Warriors-Boston Celtics 107-111
Nash scopre la difesa: perché coi Clippers è stata più decisiva di Durant, Irving e Harden
Nash scopre la difesa: perché coi Clippers è stata più decisiva di Durant, Irving e Harden
Boston (11-8) batte Golden State (11-10) al Chase Center di San Francisco al termine di una partita molto equilibrata e combattuta ardentemente da entrambe le squadre. Da una parte le fiammate dei Warriors di Stephen Curry e Draymond Green, costantemente alla ricerca di accelerazioni, transizioni veloci ed extra pass (30 canestri assistiti su 38 segnati). Dall’altra i Celtics di Jayson Tatum e Jaylen Brown, determinati a rallentare e raffreddare il ritmo degli avversari attraverso l’enorme QI cestistico dei suoi interpreti. L’impetuosità contro l’equilibrio. Ha vinto Boston grazie alla maggiore continuità offensiva, al dominio a rimbalzo (51 catturati contro i 36 degli avversari) e a una difesa che riesce sempre a salire di livello nei momenti decisivi. Il terzetto formato da Tatum (27 punti e 9 rimbalzi), Brown (18 punti, 10 rimbalzi e 4 assist) e Walker (19 punti, 7 rimbalzi e 5 assist) ha prodotto 64 punti. Nei Warriors, invece, un fenomenale Steph Curry ne ha firmati da solo 38 con 7 triple, 11 rimbalzi, 8 assist e 3 recuperi in 38’. Con lui e Green (2 punti, 11 rimbalzi, 7 assist, 2 recuperi e 2 stoppate) in campo contemporaneamente, Golden State è una squadra divertente e pericolosa in transizione. Palleggi sempre "vivi" e giocate di puro talento. Boston è nettamente più forte e l’ha dimostrato anche in questa partita, soprattutto nel finale. I ragazzi di Coach Steve Kerr, però, hanno venduto cara la pelle, azzerando quasi del tutto la differenza grazie ad un atteggiamento propositivo e coraggioso. Merito anche della panchina, su tutti il grintosissimo Juan Toscano-Anderson (16 punti). I Warriors sono arrivati sul -3 (107-104) nel minuto finale ma hanno mancato diverse occasioni per poter pareggiare o ridurre ad un singolo possesso lo svantaggio. I Celtics l’hanno poi chiusa dalla lunetta. Con i 38 segnati in questa partita, Curry ha superato il traguardo dei 17 mila punti in carriera.
Golden State: Curry 38 (12/21, 7/14 da tre, 7/7 tl), Toscano-Anderson 16, Wiggins 15. Rimbalzi: Curry 11. Assist: Curry 8.
Boston: Tatum 27 (9/19, 4/10 da tre, 5/6 tl), Walker 19, Brown 18. Rimbalzi: Theis 11. Assist: Walker 5.
Si ferma a 7 vittorie consecutive la striscia positiva dei Memphis Grizzlies (9-7), sconfitti nettamente dagli Indiana Pacers (12-9) alla Bankers Life Fieldhouse di Indianapolis. Una partita dominata dagli uomini di Coach Nate Bjorkgren, strepitosi nelle percentuali al tiro (60% complessivo, 55% dall’arco con 16 triple) e nello sviluppare la propria pallacanestro dimostrando una disarmante continuità. Difesa organizzata, transizioni efficaci e tantissimi canestri assistiti (30 sui 49 segnati). Tutto il quintetto in doppia cifra, compreso un devastante Domantas Sabonis (32 punti, 13 rimbalzi, 5 assist e 2 recuperi) e un Malcolm Brogdon (23 punti e 7 assist) semplicemente perfetto in ogni singola scelta. Grande impatto anche per Jeremy Lamb, autore di 19 punti con 5/7 dall’arco, Myles Turner con una doppia doppia da 22 punti e 11 rimbalzi, oltre alle consuete 5 stoppate, e TJ McConnell (6 punti, 7 assist, 4 recuperi e +16 di plus/minus) con la sua proverbiale leadership uscendo dalla panchina. Memphis non è praticamente mai stata in partita. Sotto di 21 all’intervallo (71-50), i Grizzlies sono rimasti alla deriva, dispersi in mezzo a troppe difficoltà. Tra le individualità: ottimo Dillon Brooks (25 punti, 10/18), opaco Ja Morant (10 punti con 2/10 al tiro, 5 assist e 4 palle perse).
Indiana: Sabonis 32 (13/15, 2/2 da tre, 4/6 tl), Brogdon 23, Turner 22. Rimbalzi: Sabonis 13. Assist: Brogdon 7.
Memphis: Brooks 25 (10/18, 2/5 da tre, 3/3 tl), Bane 16, Tillman/Jones/Melton 12. Rimbalzi: Konchar 6. Assist: Melton 6.
Washington Wizards-Portland Trail Blazers 121-132
Dopo la brutta sconfitta contro i Milwaukee Bucks, i Portland Trail Blazers (11-9) reagiscono nella seconda partita del back-to-back superando brillantemente i Washington Wizards (4-13). La squadra di Terry Stotts si è caricata con 21 triple mandate a bersaglio e 54 punti segnati in area. La difesa di Washington, a tratti imbarazzante, non è riuscita ad eguagliare gli eccellenti sforzi profusi nella metà campo offensiva, specialmente da Bradley Beal. Il numero 3 dei Wizards, spesso raddoppiato dalla difesa avversaria, ha giocato in maniera appassionata, muovendosi splendidamente senza palla, ed è stato l’ultimo ad alzare bandiera bianca. Per lui 37 punti in 38’ sul parquet. Vanificate dai 132 punti concessi anche la tripla doppia di Russell Westbrook (17 punti, 12 rimbalzi e 10 assist), molto aggressivo ma un po’ troppo a testa bassa, e i 24 punti con un 10/12 al tiro di Rui Hachimura. I Blazers hanno sfruttato la pioggia di triple accumulate dai suoi tiratori per costruire un attacco coerente e continuo lungo la gara. Gary Trent Jr. (26 punti, 7/9 dall’arco), Robert Covington (19 punti, 5/8 da tre) e Rodney Hood (15 punti, 3/6) hanno travolto la fragilità difensiva di Washington. A completare l’opera, poi, ci ha pensato Damian Lillard. Portland ha iniziato la gara segnandone 40 nel primo quarto e si è trovata sul +21 verso la fine del terzo periodo. I Wizards si sono avvicinati a -5 (122-118) a 4’ dalla sirena finale, prima di essere freddati definitivamente da Lillard, protagonista in sequenza di una schiacciata spettacolare sulla linea di fondo e di una tripla in step back da 9 metri. Per Dame un’altra prestazione stellare da 32 punti e 8 assist, supportato per l’occasione dai preziosi 21 punti in 26’ di Carmelo Anthony.
Washington: Beal 37 (14/24, 6/12 da tre, 3/5 tl), Hachimura 24, Westbrook 17. Rimbalzi: Westbrook 12. Assist: Westbrook 10.
Portland: Lillard 32 (9/23, 4/14 da tre, 10/10 tl), Trent Jr. 26, Anthony 21. Rimbalzi: Kanter 15. Assist: Lillard 8.
Toronto supera Orlando 123-108: gli highlights del match
VanVleet, notte da record: rivedi i suoi 54 punti contro Orlando
Trascinati da un leggendario Fred VanVleet da 54 punti, i Toronto Raptors (9-12) espugnano l’Amway Center di Orlando e costringono i Magic (8-14) alla quarta sconfitta consecutiva. Non si può che cominciare dai numeri stratosferici della "performance of the night". VanVleet ha terminato la sua partita con 54 punti (record per la franchigia), tirando col 74% dal campo (17/23), col 78% da tre (11/14) e col 100% ai liberi (9/9). Per lui anche 3 rimbalzi, 2 assist, 3 recuperi, 3 stoppate e 1 sola palla persa in 37’. Una prestazione "for the ages", come si dice in America. Seguendo l’energia positiva ispirata da VanVleet, Toronto ha spazzato via Orlando nella seconda metà del terzo quarto, chiuso 32-22, e non si è più voltata indietro, raggiungendo anche il +18. Tripla doppia da 14 punti, 10 rimbalzi e 10 assist (+ 4 recuperi) per Kyle Lowry e 23 punti con 7/15 al tiro per l’ottimo Norman Powell. Nei Magic, privi di Aaron Gordon, 21 punti a testa per Evan Fournier e Nikola Vucevic, autore di una doppia doppia con 18 rimbalzi, oltre ai 16 punti e 7 rimbalzi del tostissimo playmaker Cole Anthony.
Orlando: Vucevic 21 (9/19, 2/7 da tre, 1/1 tl), Fournier 21, Anthony 16. Rimbalzi: Vucevic 18. Assist: Vucevic 4.
Toronto: VanVleet 54 (17/23, 11/14 da tre, 9/9 tl), Powell 23, Lowry 14. Rimbalzi: Lowry 10. Assist: Lowry 10.
Vittoria col brivido per gli Utah Jazz (16-5) di Coach Quin Snyder, che a Salt Lake City superano i Detroit Pistons (5-16) e grazie a questo successo si riportano in testa alla Western Conference, sfruttando la sconfitta dei Los Angeles Clippers a Brooklyn. Una gara segnata sin dal primo quarto (33-22), che ha visto successivamente i padroni di casa ampliare e consolidare il vantaggio sopra i 20 punti. La differenza tra le due squadre si è vista in maniera fin troppo evidente, anche se nel finale i Jazz hanno rischiato davvero grosso, facendosi rimontare fino al -4 (109-105) a 2’ dalla sirena. Sono servite un paio di triple consecutive di Bojan Bogdanovic per chiudere definitivamente i conti. Nei Jazz, il migliore è stato Donovan Mitchell con 32 punti e 6 rimbalzi, seguito da Royce O’Neale (12 punti, 13 rimbalzi, 3 assist e 3 recuperi). Detroit può consolarsi con Jerami Grant (27 punti), che sta continuando ad offrire un rendimento da All Star.