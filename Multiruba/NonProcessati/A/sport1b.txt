I  Tampa Bay Buccaneers vincono a sorpresa il 55esimo Super Bowl al Raymond James Stadium di Tampa, in Florida: Kansas City Chiefs di Patrick Mahomes (campioni uscenti) battuti 31-9, bissato il titolo del 2003. Buccaneers trascinati da un eterno Tom Brady, 43 anni, che conquista il settimo titolo in dieci anni, più di ognuna delle 32 franchigie Nfl. La partita si è disputata con pubblico ridotto: sugli spalti 25mila spettatori,  tutti muniti di mascherina di protezione, 7.500 selezionati tra il personale sanitario vaccinato anti COVID. È stata anche la prima volta di un arbitro donna, Sarah Thomas. A guidare lo show nell'intervallo il cantante canadese The Weeknd, che ha raccolto il testimone che un anno fa fu di Jennifer Lopez e Shakira.
Quando un anno fa Brady, dopo aver lasciato proprio i Patriots, aveva annunciato il suo approdo ai Tampa Bay Buccaneers, franchigia di terza fascia, tutti erano convinti che il fuoriclasse si fosse avviato a un triste declino. A 43 anni, invece, l'highlander dello sport è stato ancora una volta straordinario, guidando i suoi, sfavoriti della vigilia, a una vittoria netta. Il trionfo era già segnato alla fine del terzo dei quattro periodi di gioco.
E di fronte Brady aveva il suo potenziale erede, Patrick Mahomes, 25 anni, il giocatore più pagato della  Nfl, ma che è stato surclassato dalla straordinaria difesa dei Buccaneers. Tampa, prima franchigia nella storia a giocare in casa il Super Bowl, si è esaltata con il passare dei minuti grazie alle geometrie perfette di Brady. Oltre al suo regista, vera leggenda vivente, il protagonista è stato un attaccante, Rob Gronkowski, che ha seguito Brady dai New England Patriots, ricomponendo il duo che aveva messo la firma nella vittoria degli ultimi tre Super Bowl. Il gigante di due metri ha realizzato i primi due touch-down, seguito poi da Leonard Fournette e Antonio Brown. I Chiefs hanno fatto punti solo con tre calci, mai andando in meta.
