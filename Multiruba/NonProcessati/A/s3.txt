Novak Djokovic
Passaggio del turno con i brividi per Novak Djokovic che a fatica si è salvato battendo in un match molto intenso lo statunitense Frances Tiafoe per 6-3 6-7 7-6 6-3 al termine di 3 ore e mezza di una battaglia che il serbo deve smaltire nel più breve tempo possibile. A scombinare i piani del numero 1 del mondo, l’ottima prestazione di Tiafoe ma anche una concentrazione a corrente alternata che ha contraddistinto tutta la partita del serbo. Nole aveva iniziato benissimo, salendo rapido sul 4-1, poi aveva subito a zero il break del settimo gioco, allungando però immediatamente fino al 6-3. Nel secondo set non ci sono state palle break, Tiafoe è cresciuto moltissimo e ha finto per portare a casa la frazione dominando il tie break per 7 punti a 3. Djokovic ha però reagito immediatamente portandosi 3-0 a inizio di terzo set, ma quando ha mancato due chance per salire 4-0, Tiafoe non l’ha più mollato un istante. Ha salvato due set point sul 4-5 e l’ha inseguto fino al tie break che però ha perso per 7 punti a 2. Avanti 2 set a 1, Nole si è rilassato, ha iniziato a giocare meglio, soprattuto con il rovescio che oggi è stato ballerino, allungando nel settimo game e chiudendo al primo match point con il doppio fallo dell’americano. Scampato il pericolo, Nole può tirare un sospiro di sollievo e ora attende al terzo turno il vincente della sfida tra Taylor Fritz e Reilly Opelka.