Svelata la moto di Francesco Bagnaia e Jack Miller, la nuova giovane coppia cui si affidano le ambizioni di Borgo Panigale per l'assalto al titolo. Il Ceo Domenicali: "La passione che ci anima è la nostra forza"
Svelata on line, come imposto dai protocolli sanitari, la Ducati per la stagione 2021 della MotoGP. Rossa, fiammante, accattivante, nel puro stile delle moto di Borgo Panigale, questa Desmosedici nella livrea 2021 ha ritocchi estetici sulla carene che la rendono ancora più aggressiva. Con il titolo costruttori 2020 in bacheca, la Casa bolognese in questa stagione punta a fare il passo ulteriore e cercare di mettere le mani sull'alloro piloti che le manca dal 2007, con Casey Stoner. 
NUOVO SCHIERAMENTO
Per riuscirci, Borgo Panigale ha rinnovato la sua coppia di piloti titolari, con Francesco 'Pecco' Bagnaia e Jack Miller a comporre il rinnovato duo del team ufficiale, che ha salutato entrambi i titolari degli ultimi due anni, Andrea Dovizioso e Danilo Petrucci.
Per i giovani piloti - 24 anni il piemontese, 26 l'australiano -, un importante esame di maturità per le loro ambizioni di carriera, ma pure un'occasione da non perdere. Così Jack Miller: "Indossare la tuta rossa è stata un'emozione indescrivibile - le parole dell'australiano -. Ci è voluto un lungo percorso per arrivarci e ora avverto un forte senso di gratificazione oltre a darmi la giusta motivazione per continuare a lavorare con ancora maggiore impegno verso i miei obiettivi". Felice, ovviamente, Francesco Bagnaia: "Sarà una stagione molto importante per me, sono orgoglioso di aver raggiunto l'obiettivo di correre in un team ufficiale e poter far parte della squadra ufficiale Ducati è sempre stato il mio sogno: darò il massimo per non deludere le aspettative, sicuro di avere a disposizione tutto quello che serve per puntare in alto". 
