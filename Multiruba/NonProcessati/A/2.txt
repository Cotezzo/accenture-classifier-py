"Nemici" di derby, amici per la vita: "Perché Genoa-Samp è unico"

Genoa: tutte
le notizie
Calcio: tutte
le notizie
Braglia, Eranio e Vierchowod oggi hanno aperto una scuola insieme: "Vi raccontiamo la nostra Top Player Academy. Vogliamo far sbocciare il talento dei giovani"
Filippo Grimaldi

3 marzo - GENOVA
Questa è una lezione di derby, prima che una storia di amicizia. E di sani valori: di tre ex avversari, ma mai nemici, simboli del derby di Genova e delle migliori realtà rossoblucerchiate del Secondo Dopoguerra. Che, oggi iniziano curiosamente una nuova avventura insieme, in un’accademia calcistica molto speciale che vuole scoprire ed allenare i talenti di domani.

Commenta per primo
Simone Braglia è stato l’eroe di Anfield, il portiere della prima italiana vincitrice in casa del Liverpool. Stefano Eranio è entrato nella storia del Grifone come motore di destra del centrocampo di Bagnoli, quarto posto ’91 e semifinale Uefa contro l’Ajax. Pietro Vierchowod era lo zar. Punto, ma per Maradona e Van Basten fu pure il difensore più duro mai affrontato.

CUORE E PASSIONE—   Braglia e Vierchowod sono stati avversari storici al Ferraris, ma hanno pure un lontano passato giovanile nel Como dove sbocciavano i talenti allevati da Mino Favini: "Ci conosciamo da sempre. Pietro era nella Berretti, io nei Giovanissimi — spiega Braglia — a fine allenamento iniziava a calciare contro delle assi di legno per affinare la tecnica...". Altri tempi, ma stessa passione condivisa anche oggi. E la sfida di stasera? "Credo che lo spessore dei due allenatori si eguagli — l’analisi dell’ex portiere genoano — Ballardini e Ranieri sono due strateghi a livello tecnico, tattico e motivazionale. Però il derby esula da tutto e, indipendentemente dal tifo, è troppo sentito dai giocatori. Nell’ultima giornata hanno perso entrambe, ma con molte seconde linee. Paradossalmente, puoi rischiare di retrocedere, ma se vinci i due derby salvi la stagione". Braglia osserva però come: "Di solito i derby di ritorno non siano mai stati all’arma bianca. Darei però un leggerissimo vantaggio al Genoa visto che il risultato può inficiare la corsa salvezza". E lo zar? "Vincere per entrambe vorrebbe dire salvare una stagione sin qui avara di soddisfazioni. Una partita aperta a qualunque risultato, il Genoa s’è tirato fuori da una brutta situazione, la Samp è tranquilla". Per Braglia: "Le nostre stracittadine erano caratterizzate da un profondo senso di appartenenza".
Oggi non più: ma il valore di un successo resta enorme: "Ve lo dice uno - racconta Eranio — cresciuto nel quartiere genovese di Molassana e che ha respirato l’aria del derby sin dalla nascita. Il Genoa ha trovato una quadratura, mi piace Ballardini, come interpreta le partite, come gioca, Davide ha dato una qualità importante alla squadra. Se dovessi aggiungere una minima percentuale di successo in più la metterei sul Genoa". Con una considerazione un po’ amara: "Quanti stranieri nel nostro calcio, ai quali i tecnici italiani , che sono i migliori, fanno formazione vanno poi a giocare nelle loro nazionali".

I NOSTRI RAGAZZI—   E qui indirettamente viene fuori lo scopo della nuova avventura calcistica di Eranio, Braglia e Vierchowod. Si chiama Top Player Academy. Pochissimi i prescelti. Stefano seguirà centrocampisti e attaccanti, Vierchowod i difensori e Braglia i portieri. Li alleneranno in prima persona. Una scuola: "Che non ha precedenti in Italia" - racconta Braglia - sorgerà a Maslianico, nel Comasco, e ha già fatto rizzare le orecchie anche all’estero, Dubai e States per cominciare. Braglia e i suoi compagni di avventura ne sono convinti: "È il momento di far tornare a sbocciare nuovamente il talento dei nostri giovani. Mi pare che, ad esempio fra i difensori, ci sia una certa carenza in Italia, anche a livello di Serie A...", racconta ancora lo zar. E chissà che fra qualche anno nel derby di Genova ci sia spazio per qualcuno dei loro ragazzi.