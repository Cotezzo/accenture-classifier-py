Secondo quanto riportato da Swim Swam, agli atleti delle squadre Nazionali di pallanuoto femminile e maschile del Sudafrica è stato comunicato, dalla Confederazione Sportiva Sudafricana e dal Comitato Olimpico nazionale, che dovranno sostenere i costi relativi alla partecipazione ai Giochi Olimpici di Tokyo 2020. Secondo quanto riferito, una stima parla di 100.000 rand sudafricani, pari a circa 5.600 euro. La decisione di richiedere agli atleti l’autofinanziamento per i Giochi è inclusa al punto 2 dei criteri di selezione del Sudafrica per le squadre di pallanuoto per i prossimi Giochi.

Secondo una fonte interna alla comunità sudafricana di pallanuoto, la notizia si è dimostrata un ostacolo significativo ai sogni olimpici di molti giocatori, i quali, nonostante anni di raccolta fondi per le spese della squadra, non possono permettersi di sborsare una simile cifra. Dato che la maggior parte delle spese degli atleti è coperta una volta arrivati ​​al Villaggio Olimpico, ci si chiede a cosa servano i fondi chiesti dagli atleti. Una delle prime teorie della suddetta fonte è che i soldi servano a coprire le spese di viaggio ed alloggio dei funzionari che saranno a Tokyo con le squadre ma che non soggiorneranno nel Villaggio Olimpico.

A margine della pubblicazione dei criteri di selezione, però, la Federazione sudafricana non ha ancora diramato i convocati per la pallanuoto ai Giochi di Tokyo 2020. Le Nazionali sudafricane, infatti, sono state selezionate per i Giochi Olimpici in rappresentanza del Continente africano. La selezione maschile ai Mondiali del 2019, vinti dall’Italia, si è classificata dodicesima su sedici Nazionali, mentre alle Olimpiadi del 2016 ha chiuso dodicesima su dodici. In passato gli atleti della Federazione sudafricana di nuoto hanno contato anche sulle donazioni della Principessa Charlene di Monaco, ex nuotatrice sudafricana che ha preso parte alle Olimpiadi, per finanziare i viaggi nei grandi eventi.

In relazione a quanto esposto, Waterpolo Development ha ipotizzato che le Nazionali sudafricane che prenderanno parte alle Olimpiadi potrebbero dunque essere composte in base alle disponibilità economiche e non in base ai meriti tecnici. L’extrema ratio potrebbe addirittura portare ad una rinuncia del Sudafrica alla partecipazione ai Giochi, ed in questo caso al torneo femminile prenderebbe parte la Grecia, terza al Preolimpico davanti all’Italia, mentre per quanto concerne il torneo maschile, il Preolimpico, in programma a Rotterdam dal 14 al 21 febbraio, metterebbe in palio quattro posti per i Giochi e non tre.