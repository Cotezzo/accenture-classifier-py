
Ultime Notizie Mondo Tennis:

La romagnola lascia appena un gioco alla statunitense e vola al terzo turno, la marchigiana si arrende alla polacca Swiatek. 
Nessun problema per Serena Williams. Il serbo piega in quattro set Tiafoe, bene anche Thiem, fuori Wawrinka

Sara Errani vola al terzo turno degli Australian Open, primo Slam della stagione in corso sui campi in cemento di Melbourne. 

La 33enne romagnola, numero 134 del mondo, proveniente delle qualificazioni, ha lasciato appena un gioco alla statunitense Venus Williams, 
numero 81 della classifica Wta: 6-1 6-0 il punteggio finale. Al terzo turno Errani affronterà la 35enne taiwanese Su-Wei Hsieh, n.71 del mondo, 
che a sorpresa ha eliminato in due set (6-3, 6-2) la canadese Bianca Andreescu, n.8 del mondo e del tabellone che a Melbourne tornava in campo dopo 
uno stop di oltre un anno. Tre i precedenti tra le due, tutti favorevoli all'azzurra.

Niente da fare per Camila Giorgi, l'altra azzurra ancora in gara nel tabellone femminile. 
La marchigiana, numero 79 del mondo, ha ceduto in due set alla polacca Iga Swiatek, 15esima testa di serie. 
La regina dell'ultimo Roland Garros si è imposta 6-2 6-4 in un'ora e 20' di gioco.

Se Venus crolla, va avanti senza problemi Serena Williams. La numero 10 del tabellone ha battuto 6-3, 6-0 la serba Nina Stojanovic. 
Tra le teste di serie fuori la ceca Petra Kvitova, numero 9 del tabellone, battuta dalla rumena Sorana Cirstea 6-4, 1-6, 6-1

Nel tabellone maschile soffre ma va avanti Novak Djokovic. 
Il serbo, numero uno del mondo e prima testa di serie, ha battuto in quattro set lo statunitense Frances Tiafoe per 6-3, 6-7 (3), 7-6 (2), 6-3. 
Al terzo turno anche Dominic Thiem, nunero 3 del mondo e finalista un anno fa, che ha superato agevolmente il tedesco Dominik Köpfer (70 Atp) per 6-4, 6-0, 6-2. 
Saluta Melbourne Stan Wawrinka. Lo svizzero, numero 18 del mondo, si è arreso in cinque set all'ungherese Marton Fucsovics per 7-5, 6-1, 4-6, 2-6, 7-6 (11/9) 
che ora se la vedrà con il canadese Milos Raonic, numero 14 Atp, che in quattro set ha battuto il giovane francese Corentin Moutet: 6-7 (1), 6-1, 6-1, 6-4. 
Nessun problema per Diego Schwartzmann. L'argentino, numero 9 del mondo, ha lasciato cinque giochi al francese Alexandre Müller travolgendolo 6-2, 6-0, 6-3.