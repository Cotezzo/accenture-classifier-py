Signore e signori, Marcell Jacobs: il bresciano del Texas vince i 60 del meeting di Lievin, terza di sei tappe Gold del World Indoor Tour 2021, il circuito della federazione internazionale e, dopo il 6”55 di venerdì a Berlino, si conferma in una condizione monstre. Nel giro di due ore infatti, prima in batteria poi in finale, vola due volte in 6”54, seconda prestazione italiana in solitaria (prima detenuta in comproprietà con Pavoni, Collio e Cerutti) e ancor più prima europea stagionale. Conta quanto il successo: prestigioso, soprattutto perché ottenuto in un contesto importante e contro avversari di valore. Alle sue spalle, lontani, di piazzano lo statunitense Michael Rodgers (6”60) e l’avoriano Arthur Cissé che in Germania lo aveva preceduto. E dire che in finale ci sono state due partenze false... Il poliziotto allievo di Paolo Camossi non s’è scomposto e con azione super redditizia e un lanciato da lasciare a bocca aperta, ha dominato. Venerdì sarà a Lodz, tra due weekend agli Assoluti di Ancona e il 4-7 marzo agli Europei di Torun: il record italiano di Michael Tumi (6”51 del 2013) trema.
C’è tanta gloria per altri azzurri in gara. Paolo Dal Molin, nella finale dei 60 hs che chiude la serata, è principesco: terzo in 7”55 (dopo un 7”65 in batteria), a 4/100 dal proprio primato nazionale, ottenuto quando fu d’argento agli Europei di Göteborg 2013. Dopo tante stagioni di guai fisici, a 33 anni, ecco un atleta pienamente ritrovato. Meno brillante Lorenzo Perini: 7° in batteria con 7”81. Yassin Bouih nei 3000 (10°), con 7’47”98 e un progresso personale di quasi tre secondi, diventa invece il quinto italiano all-time in sala dopo Genny Di Napoli, Massimo Pegoretti, Stefano Mei (il neo presidente federale) e Walter Merlo: era da 21 anni (Di Napoli, Stoccolma, 17/2/2000) che nessun azzurro andava così forte sulla distanza. Il tempo vale anche lo standard di partecipazione per gli Europei di Torun. Bel progresso anche per Tobia Bocchi nel triplo, quinto con 16.89, personale incrementato di 16 cm e sesta misura nazionale di sempre al coperto. Luminosa Bogliolo fa bene in batteria (8”05, stagionale eguagliato a 3/100 dal personale): poi in finale pasticcia un po’ e chiude settima in 8”17.