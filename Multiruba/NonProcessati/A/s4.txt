  L'Italia del rugby riparte dall'ennesima sconfitta, così come quel Nicolò Cannone che contro i francesi è entrato al 19' della ripresa, e ha davanti a sé un altro muro che appare invalicabile. Non sembra infatti la trasferta a Londra contro l'Inghilterra, per la seconda giornata del 6 Nazioni, l'occasione giusta per provare di nuovo, e dopo troppo tempo, il gusto della vittoria.
    Ma, secondo Cannone, ci si deve provare anche se sarà come scalare l'Everest, a patto che "l'atteggiamento sia, deve esserlo, quello che abbiamo mostrato nell'ultimo incontro disputato contro gli inglesi all'Olimpico a ottobre (finì 5-34 n.d.r.), cercando di ottenere un risultato diverso".
    Poi Cannone va sul personale: "in un anno di Nazionale .- dice - sono cambiati tanti giocatori, ma a livello personale ho acquisito più esperienza e spero di poter continuare a dare il mio apporto nel presente e nel futuro". (ANSA). 