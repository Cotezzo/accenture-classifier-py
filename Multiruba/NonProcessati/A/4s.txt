"Non fatelo se non siete capaci" Fuori onda di Pioli che fa discutere
Il fuorionda si Stefano Pioli non è rimasto inascoltato e tanti tifosi del Milan si sono chiesti a chi fosse diretta quella frase al veleno prima dell'interivsta ai microfoni della Rai
L'Inter di Antonio Conte ha avuto la meglio sul Milan di Stefano Pioli nei quarti di finale di Coppa Italia. Il tecnico rossonero si è presentato in maniera pacata davanti ai microfoni della Rai anche se un fuorionda antecedente all'intervista ha lasciato qualche dubbio sulla sua reale "tranquillità": "Se non siete capaci di farlo non lo fate", la frase pronunciata in maniera netta e stizzita da Pioli anche se non si è capito a chi facesse riferimento.
Gara equilibrata
Pioli ha però risposto in maniera lucida e apparantemente serenamente alle domande dei giornalisti Rai: "Dispiace essere usciti, tenevamo alla competizione. La gara ci ha detto che possiamo tenere testa ad una squadra molto forte, essere rimasti in dieci ci ha complicato la situazione. La differenza l'ha fatta solo il fatto di essere rimasti in dieci, in undici contro undici era aperta ad ogni risultato e noi eravamo in vantaggio. In dieci è diventata ancora più difficile, siamo diventati un po' ingenui sul fallo del rigore. È stata una buona prestazione, esco da questa sconfitta molto fiducioso sul nostro futuro".
L'opinione sulla rissa
L'allenatore del Milan ha poi deciso di glissare sulla rissa tra Lukaku e Ibrahimovic che ha di fatto monopolizzato l'attenzione del tiratissimo derby della Madonnina: "Ibra si è scusato con i compagni. La sua espulsione ovivamente ha influito, la prima ammonizione ha causato l'espulsione. Sono adulti e vaccinati, non so cosa si sono detti, può capitare, bisogna passarci sopra e pensare alla prossima".
Conte soddisfatto
Antonio Conte si è detto soddisfatto della prestazione dei suoi con l'unico neo per quanto concerne le troppe occasioni da rete sprecate nel corso dell'intero match. Il tecnico salentino si è anche detto contento della reazione di Lukaku in merito alla lite con Ibrahimovic: "I derby sono questi, non sono una passeggiata di salute. Ho fatto il calciatore e so che durante la partita gli animi sono accesi. Da una parte mi ha fatto piacere vedere Lukaku così sul pezzo. Ibra dentro ha la cattiveria del vincente, di quello che non ci sta a perdere e anche da questo punto di vista Romelu sta crescendo. Sapete l'importanza che ha nella nostra squadra e se ogni tanto si arrabbia mi fa solo che piacere". 

