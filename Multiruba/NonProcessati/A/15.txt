Riparte la rincorsa di Nicolò Zaniolo. La famiglia del numero 22 della Roma è negativa al tampone, per lui scadono oggi i 21 giorni di isolamento per cui, indipendentemente dall’esito dei prossimi tamponi, 
che ovviamente farà, da domani potrà tornare a condurre una vita normale. Infatti sono previste le visite a Villa Stuart e poi, da mercoledì, la ripresa del lavoro a Trigoria con la corsa sul campo, 
ultimo step prima del rientro in gruppo e poi, tra un mese e mezzo massimo due, in campo.
Il tutto mentre Fonseca, che lo aspetta a braccia aperte, valuta i progressi di Pedro (in questa settimana dovrebbe tornare a lavorare con i compagni) e soprattutto El Shaarawy, che contro l’Udinese punta alla prima convocazione.
 L’attaccante, che non gioca da novembre e ha dovuto superare un Covid anche piuttosto fastidioso, ce la sta mettendo tutta per rientrare il prima possibile: sabato è volato a Torino con Pellegrini, Fienga e i Friedkin per 
sostenere la squadra contro la Juventus, da oggi riprenderà ad allenarsi (anche se ieri non si è fermato) per essere disponibile almeno per uno spezzone di partita.
ABBONDANZA—   Fonseca spera di averlo quanto prima, così come Pedro e Zaniolo. 
L’auspicio del tecnico è che quando tornerà Nicolò la Roma sia ancora in corsa su due fronti (l’Europa League ripartirà il 18 febbraio contro il Braga), in modo che tutti possano avere occasioni. 
Le due prime punte Dzeko e Borja Mayoral (al netto della vicenda fascia legata ad Edin) e poi i trequartisti, che sono tanti, diversi, e tutti forti, ognuno con le proprie qualità: l’insostituibile Mkhitaryan,
 l’altrettanto importante Pellegrini, e poi Carles Perez, Pedro, ElSha e, appunto, Zaniolo. Il quale in queste settimane si è allenato sempre sul terrazzo di casa, ha pubblicato di continuo foto con la maglia della Roma 
(e con quella della Nazionale) e ricordi di quando correva spensierato e felice in mezzo al campo. L’anno quasi totale di inattività, con i due infortuni al ginocchio, lo ha da una parte provato molto, dall’altra ne ha forgiato 
il carattere e la resistenza. Adesso, però, non vede l’ora di riprendere a correre. Mercoledì il primo appuntamento chiave.