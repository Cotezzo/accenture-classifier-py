Sono sei gli italiani al secondo turno degli Australian Open. Gli ultimi due sono Fabio Fognini e Matteo Berrettini, che iniziano alla grande il loro cammino a Melbourne.
Fabio Fognini supera agevolmente il primo turno dell’Open d’Australia battendo per 6-4 6-2 6-3 il francese Pierre Hugues Herbert in appena un’ora e 54 minuti. Una vittoria netta, schiacciante, ottenuta senza concedere neppure una palla break. E’ la prima volta che accade all’azzurro in uno Slam dal Roland Garros del 2011 quando superò al secondo turno il francese Stephane Robert per 6-2 6-1 6-0. Fognini parte bene, spinge, accelera, varia e si procura subito due palle break che Herbert cancella con il servizio. Un’altra palla break arriva nel terzo gioco, ma ancora una volta il francese si salva. Sul 2-3 il ligure chiede l’intervento del fisioterapista per un problema alla caviglia destra e al rientro in campo tiene ai vantaggi dopo essere stato avanti 40-0. Sul 3 pari Fabio di palle break ne conquista altre tre, questa volta consecutive; gli basta la prima che trasforma pizzicando l’incrocio delle righe con un rovescio lungolinea di rara bellezza. Fabio mantiene agevolmente il vantaggio e chiude il set in scioltezza.
Sull’1-1 del secondo set Fognini va a segno con un altro break che conferma velocemente portandosi avanti 3-1. Nonostante una bassa percentuale di prime, il ligure tiene bene i propri turni di battuta e sul 4-2 piazza ancora un break che lo manda a servire per portarsi avanti 2 set a zero. La partita diventa in discesa per l’azzurro quando sul 2 pari del terzo, con un pregevole drop shot, Fabio arriva ancora alla palla break. Herbert non regge lo scambio sulla diagonale del rovescio e l’azzurro si porta avanti 3-2 e servizio. Lo show prosegue con il francese impotente e l’azzurro padrone del campo. Con il successo di Fognini, l’Italia si è garantita un giocatore al terzo turno che sarà il vincente del derby tra il ligure e Salvatore Caruso. Al terzo turno uno tra Fognini o Caruso affronterà il vincente tra Alex DeMinaur e Pablo Cuevas.

Al secondo turno anche un grande Matteo Berrettini che ha schiantato in tre set il bombardiere sudafricano Kevin Anderson per 7-6 7-5 6-3. Un match durissimo, giocato punto a punto, di altissima intensità e deciso soprattutto dagli 8 set point che Anderson ha mancato nel corso del primo set. Per due volte Berrettini ha dovuto salvare tre set point consecutivi: la prima volta quando è andato sotto 0-40 sul 4-5, poi quando è scivolato sotto 3-6 nel tie break. Il settimo set point di Anderson è arrivato sil 7-6 ma l’azzurro lo ha cancellato con il servizio. Poi sull’8-7, servizio Anderson, primo set point per Berrettini che ha messo in rete un dritto incrociato. Sul 9-8 Anderson ha giocato il suo ottavo set point ma anche lui ha messo in rete un dritto. Ace di Berrettini sul 9 pari e secondo set point per l’azzurro che questa volta va a segno chiudendo a rete. Secondo set dominato dal servizio fino alle soglie di un altro tie break. Nonostante l’altissime percentuali di realizzazione, Anderson va sotto 0-40 sul 5-6 e Berrettini sfrutta subito la prima chance piazzando un dritto vincente che gli regala anche la seconda frazione. Berrettini è solido come una roccia e sul 4-3 del terzo set piazza il break che decide la partita sfruttando la terza palla break del game che lo manda a servire per il match. Gambe, braccia e testa non vacillano: con una prima al centro, il tennista romano si procura due match point. Gli basta il primo a chiudere una grande partita durata 2 ore e 23 minuti.
AZZURRI AVANTI—   Con Matteo Berrettini, che affronterà ora il ceco Tomas Machac, salgono a 6 gli azzurri qualificati al secondo turno (quattro nel maschile e due nel femminile): c’è anche Lorenzo Sonego, che sarà opposto allo spagnolo Feliciano Lopez, e poi ci sarà il derby tra Fabio Fognini e Salvatore Caruso. Nel femminile abbiamo ancora in gara Sara Errani che affronterà Venus Williams e Camila Giorgi opposta a Iga Swiatek. Il bilancio complessivo azzurro del primo turno si chiude dunque con 8 sconfitte e 6 vittorie.