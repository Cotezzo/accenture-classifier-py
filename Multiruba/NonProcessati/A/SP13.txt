La classifica della buona condotta
Nel campionato di calcio vaticano, il comportamento in campo viene valutato, misurato e premiato: “Abbiamo pensato di istituire accanto alla classifica generale anche una classifica disciplinare stilata in base alle penalità accordate, che vanno dalla semplice ammonizione, all'espulsione. Valutiamo anche il comportamento dei dirigenti”, racconta Nicola Vignola, vicepresidente di Sport in Vaticano, l’associazione che organizza il campionato di calcio dello Stato Pontificio, a cui prendono parte sette squadre. Da due anni è attiva anche una rappresentativa di calcio femminile, che partecipa al campionato interno dell'Ospedale Bambino Gesù.

In caso di bestemmia
Il regolamento calcistico del Vaticano non disciplina specificamente la bestemmia in campo. Valgono infatti da un lato il regolamento calcistico interno e dall’altro l'ordinamento generale vaticano, che prevede per la blasfemia addirittura il licenziamento, nel caso ad avere condotte blasfeme siano dipendenti vaticani. E nel campionato di calcio, che si gioca al centro sportivo Cavalieri di Colombo, lo sono tutti i tesserati delle squadre in gara: Musei Vaticani, Ospedale Bambino Gesù, Farmacia Vaticana, Guardia Svizzera, S.S. Hermes 1966, Archivio A.V. Samac e Pantheon, che stava vincendo l’ultima edizione del campionato prima dello stop causa Covid.

La super squalifica
Pur in assenza di una norma specifica, qualche anno fa è successo che un giocatore fosse sospeso per l’intera stagione a causa di reiterate imprecazioni blasfeme in campo. “Questo ragazzo aveva perso la testa per una decisione arbitrale ed il consiglio direttivo presente come sempre sul campo, tenuto conto del referto dell'arbitro, decise di dare una squalifica esemplare ed educativa per tutti. Siamo convinti che le regole possano aiutare a definire il perimetro dei comportanti ma nell’esperienza concreta coinvolge tensioni, emozioni, lati del carattere che a volte purtroppo prevalgono”, dice Vignola.

Il pentimento del blasfemo
Il malcapitato fu sì squalificato per quel che restava della stagione, ma ebbe poi modo di ravvedersi e giocare la successiva: “Il ragazzo, subito dopo la doccia, s’è pentito del fattaccio e ha chiesto scusa alle squadre in campo, all'arbitro e a tutti i presenti. Dopo che non si è riusciti a domare con le briglie il carattere, la persona onesta sa riconoscere l’errore e domandare scusa, che non è debolezza ma fortezza”, dice Vignola. Una circostanza che lo rende particolarmente fiero, come cristiano, come organizzatore e come uomo di sport: “Come ha detto papa Francesco, il calcio è un gioco di squadra nel quale ciascuno dà il meglio a favore dell’insieme. Un po’ come l’orchestra: ogni strumento concorre all’esecuzione. Inoltre, come ogni sport, ha delle regole ovvero si riconosce come esperienza educativa di rispetto e lealtà”.