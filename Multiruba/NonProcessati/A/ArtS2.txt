Un incredibile finale di gara premia il coraggio e la tenacia dei Wizards e punisce la supponenza dei Nets. Washington trova il modo di riprendere per i capelli un match in mano alla squadra newyorchese e con le triple di Beal e Westbrook riesce a vincere 149-146 una partita nella quale nessuno vuole difendere per davvero. Un punteggio da All Star Game e in effetti entrambe le squadra difendono con l’approccio della partita delle stelle, se a farlo è la squadra con il peggior record della Nba, i Wizards appunto, però è un conto, ben diverso il discorso quando a concedere così tanto è una contender come Brooklyn. Con questo atteggiamento difensivo gettare le basi per una squadra in grado di contendere per il titolo diventa un’impresa. "C’è bisogno di un cambio di passo - sostiene il coach dei Nets Steve Nash - è necessario tirare fuori l’orgoglio e difendere con disciplina tutti i possessi. Abbiamo concesso troppo, per come abbiamo difeso di sicuro non meritavamo di vincere. È una situazione molto frustrante". Frustrante per i tifosi dei Nets soprattutto un finale di gara davvero folle con Brooklyn in chiaro controllo, capace però di resuscitare Washington. Senza l’acciaccato James Harden la compagine newyorchese parte alla grande, arriva prestissimo al +18 ma poi decide di abbassare il livello di concentrazione. In attacco bastano le giocate di un super Kevin Durant, gli sprazzi di Irving e le triple di Harris, ma nella ripresa con l’accelerazione di Beal e le penetrazioni di Westbrook le cose si complicano.
Nell’ultimo quarto poi arrivano i fuochi artificiali con Beal assolutamente immarcabile (22 punti nella frazione) e Westbrook con il turbo inserito. Brooklyn comunque resta davanti e sembra chiudere i conti con il liberi di Irving a 12’’ dalla sirena che la porta al +5. Bradley Beal però a otto secondi dalla fine trova la tripla che tiene in vita Washington, Harris invece di chiamare timeout produce una rimessa da dimenticare regalando il pallone a Mathews, Westbrook ringrazia e punisce i Nets dalla lunga distanza. Gli dei del basket poi decidono che Brooklyn non meriti la vittoria al fotofinish sputando fuori dal cilindro il layup di Luwawu-Cabarrot a meno di un secondo dalla sirena, Washington così per una sera dimentica tutti i suoi problemi e conquista una vittoria che perlomeno fa morale. "Russell ci ha trascinati al successo questa sera - sottolinea Scott Brooks il coach dei Wizards - e’ un leader vero che gioca con lo spirito giusto tutte le partite". Un Westbrook però che ancora non è riuscito a lasciare il segno nella Capitale, basti pensare che nelle sue 11 partite giocate in maglia Wizards Washington ha un record di 2-9, ed entrambi i successi sono arrivati proprio contro i Nets del suo ex compagno ad Oklahoma City Kevin Durant.