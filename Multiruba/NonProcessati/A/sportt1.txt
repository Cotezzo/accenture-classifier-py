Con la rete contro lo Spezia, il portoghese eguaglia il fenomeno brasiliano nella classifica all-time dei gol segnati in carriera. Proprio nel giorno in cui O Rei si è vaccinato contro il coronavirus
Pelé, 80 anni compiuti ad ottobre, ha ricevuto oggi la sua dose di vaccino contro il Covid-19. "Ma non è ancora finita", ha avvertito tramite il suo profilo Instagram. Come non è ancora finita la carriera - e la furia - di Cristiano Ronaldo, 36 anni, che con la rete segnata allo Spezia, la ventesima del suo campionato (+2 da Lukaku), ha raggiunto l'icona del calcio brasiliano nella classifica dei gol segnati all-time.
Non è il primo record che Cristiano infrange a suon di gol, ma sicuramente rientra tra le onoreficenze più grandi che questo sport possa regalare. Da oggi, per tutti, il nome di Ronaldo sarà accanto a quello di Pelé, un mostro sacro del calcio. Che a breve, probabilmente, sarà anche superato. Il numero esatto di reti è oggetto di varie interpretazioni e di diversi conteggi, a seconda delle competizioni considerate: noi della Gazzetta contiamo 767 reti. Numeri che fanno impallidire. Ma CR7 guarda già in avanti: Romario non è lontano con 772 gol, e Josef Bican, in testa alla classifica, è a quota a 805. I più grandi goleador della storia del calcio: ciò che conta non sono tanto i numeri, quanto il senso che questi paragoni trasmettono. Semmai ce ne fosse stato bisogno, stasera è arrivata l'ennesima conferma: Cristiano Ronaldo prenota un posto nell'Olimpo dei più grandi in assoluto.